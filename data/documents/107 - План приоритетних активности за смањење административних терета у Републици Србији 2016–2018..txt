План приоритетних активности за смањење административних терета у Републици Србији 2016–2018.
(„Стоп бирократији”)

I.	УВОД

Проблем бирократских терета у Републици Србији

	Квалитет услуга и процедура јавне администрације један је од најзначајнијих фактора квалитета живота грађана и конкурентности привреде, а бирократизација једна од рана државе и друштва. Република Србија се у пуној мери суочава са тим проблемом, што показују и ранг државе на међународним ранг листама и други подаци. 
	Позиција Републике Србије на међународним ранг листама конкурентности у последње време се побољшала, али још увек није задовољавајућа. У Извештају Светске банке о пословању у Републици Србији (у даљем тексту: Doing Buisness) (2017), Република Србија заузима 47. место, а у Извештају о глобалној конкурентности Светског економског форума (у даљем тексту: Тhe Global Competitivness Report) (2016–2017) 90. место. Многи од показатеља који се мере односе се на квалитет функционисања и услуга јавне администрације. Doing Buisiness ранг листа показује за Републику Србију следеће резултате: покретање бизниса (регистрација предузећа) – 47. место, регистрација имовине – 56. место, плаћање пореза – 78. место (ту се ради о самим процедурама, а не о висини пореза;), грађевинске дозволе 36. место (). Ранг листаСветског економског форума поставља нашу земљу на 128. место од укупно 138 земаља  у области „терета Владине регулативе”. У истом документу као најпроблематичнији фактор конкурентности у Републици Србији (чак и проблематичнији од корупције) наведена је „неефикасност бирократије” али и висина пореских стопа.
	Ваља нагласити да реформе спроведене у некој земљи, на међународним ранг листама конкурентности, по правилу имају учинак тек после одређеног времена, и то из различитих разлога: показатељи се мере периодично (на годишњем нивоу), у обзир се узимају само реформе које су већ спроведене и доказано је да у пракси имају позитивне ефекте, неки показатељи мере се на основу субјективних оцена привредних субјеката, а да би се на основу неке реформе мишљење бизнисмена променило, потребно је одређено време. 
	У принципу, споменуте ранг листе не баве се административним теретима који оптерећују грађане, али је опште познато да ти терети нису ништа мањи од оних које подноси привреда. 
	Наведени подаци су забрињавајући и указују на чињеницу да јеадминистративни терет , у смислу бесмислених и сувише компликованих процедура, један од великих проблема српског друштва и да је том изазову потребно посветити посебну пажњу. Не ради се само о статистичким подацима и мерењима. Српски грађани и предузећа сусрећу се са тим проблемом у свакодневном животу. Органи управе, на пример, по правилу траже од њих да уз подношење захтева за остваривање различитих права подносе и различите потврде и уверења о чињеницама о којима се води службена евиденција. Грађани тако морају шетати од институције до институције, од шалтера до шалтера и обављати послове „поштара”, који за потребе управе преноси податке из једне у другу институцију. Надаље, уместо да им држава омогући да обаве све процедуре везане за неку животну ситуацију (рођење детета, промена пребивалишта и слично) одједном и на једном месту, они морају да посете бројне институције, вишеструко попуњавају формуларе истим подацима и удовољавају не увек оправданим захтевима (на пример, да органу који води матичне књиге доносе извод из тих истих матичних књига). Постоји огроман маневарски простор за поједностављења и побољшања која не изискују знатна финансијска средства, него често само увођење логике у пословне процесе и у функционисање система.

Досадашње иницијативе
	У прошлости било је покренутих више иницијатива које су се барем делимично односиле на смањење административног терета. 
	Стратегија регулаторне реформе у Републици Србији за период од 2008. до 2011. године, донета је како би се дао јасан правац регулаторној реформи. Наиме, све анализе су указивале на неадекватно регулаторно окружење као на једну од главних препрека за дугорочни и одрживи привредни развој Републике Србије (неконзистентност у примени прописа, велика дискрециона права државне управе и слично). Као једна од мера поменуте Стратегије, свеобухватна реформа прописа (у даљем тексту: СРП), односно мера познатија као „гиљотина прописа”, је замишљена као брза и свеобухватна анализа прописа са аспекта поједностављења административних процедура, унапређења пословног амбијента и привлачења инвестиција, као и бржег и квалитетнијег остваривања права грађана пред органима државне управе. Планирано је да се за 12 – 15 месеци од почетка спровођења (до краја 2010. године) укину или измене бројни непотребни и неефикасни прописи који намећу непотребне административне процедуре, односно стварају непотребне трошкове привреди или су штетни за привреду по неком другом основу. Почетак спровођења „гиљотине прописа“ било је стављање ван снаге 208 подзаконских аката по одлуци Владе Републике Србије. Процењује се да је „гиљотина прописа” остварена око 85%, а да остварене уштеде износе око 183 милиона евра на годишњем нивоу. Имајући у виду циљеве Стратегије, може се закључити да су остварени у следећем обиму: 1) смањење административних трошкова пословања за 25% је у највећој мери остварено; 2) делимично су остварени убрзање и редукција оних административних поступака на које је указивао пословни сектор, док је увођење „једношалтерских система” и принципа да „ћутање администрације” представља одобравање углавном изостало; 3) међународни рејтинг Републике Србије у погледу квалитета пословног окружења приказаног у студијама и извештајима о условима пословања („Doing Business” и друге) побољшан је за неколико места. Мада „гиљотина прописа” није до краја спроведена и да су резултати испод очекиваних, ипак се мора указати и на једно врло значајно достигнуће – кроз ову реформу приватни сектор је први пут укључен у креирање прописа као равноправни партнер Владе Републике Србије и органа државне управе. Активности на регулаторној реформи и унапређењу система управљања јавним политикама наставиће се кроз имплементацију Стратегије регулаторне реформе и унапређења система управљања јавним политикама за период 2015 – 2020. године, односно Акционог плана за период 2015–2017. године („Службени гласник РС”, број 8/16).
	Одређени успешни пројекти поједностављивања процедура били су извршени и ван оквира „гиљотине прописа”. Као изузетно успешан пројекат који је донео значајне уштеде у времену и новцу за привреду можемо означити, на пример, реформу пријаве и плаћања пореза и доприноса по одбитку. Недавно је био реформисан и систем издавања грађевинских дозвола, који ће нејвероватније довести до суштинског побољшања позиције Републике Србије на ранг листама конкурентности. У току је имплементација пројекта поједностављења процедура везаних за рођење детета по систему „све на једном месту”, који ће омогућити родитељима да уместо данашњег шетања од шалтера до шалтера све што је потребно у административном смислу обаве потписивањем једног формулара (унапред попуњеног свим подацима који се већ налазе у службеним евиденцијама) у самом породилишту. Пројекат под називом „Бебо, добро дошла на свет” спроводи Министарство државне управе и локалне самоуправе у сарадњи са Кабинетом председника Владе и до сада је пројекат уведен у 48 болница широм Републике Србије, а до краја 2016. године планирано је да сва породилишта у Републици Срибји врше пријаву рођења детета електронским путем користећи Портал еУправа и тако омогући родитељима новорођене деце да на једном месту (у породилишту) обаве све што је потребно за упис детета у матичну књигу, пријаву пребивалишта детета и пријаву детета на здравствено осигурање. Уместо да се шетају од органа до органа, од шалтера до шалтера, попуњавају обрасце и уплаћују административне таксе, родитељи могу за неколико минута, бесплатно и без попуњавања формулара у болници да заврше све наведене процедуре. Искуство показује да је родитељима требало најмање седам сати за све поступке. Узимајући у обзир да се на годишњем нивоу у Републици Србији роди око 60.000 деце, укупна уштеда на времену ће бити преко 400.000 сати. Такође, од 1. марта ове године додатно је унапређен једношалтерски систем регистрације привредних и других субјеката у оквиру кога су Агенција за привредне регистре (у даљем тексту: АПР) и Пореска управа (у даљем тексту: ПУ) извршиле обједињавање својих процедура, па је време регистрације оснивања и издавања ПИБ-а скраћено на максимално 24 часа. 
	У марту 2015. године Влада Републике Србије је усвојила Стратегију за подршку развоја малих и средњих предузећа, предузетништва и конкурентности за период од 2015. до 2020. године, са Акционим планом („Службени гласник РС”, број 35/15). Овај документ је усклађен са релевантном политиком Европске уније (у даљем тексту: ЕУ) и садржи мере које надлежни државни органи и институције треба да предузму како би се значајно унапредило стање у кључним областима за развој предузетништва, груписаним у оквиру шест стубова Стратегије, међу којима се налазе унапређење пословног окружења, унапређење приступа изворима финансирања, континуирани развој људских ресурса, јачање одрживости и конкурености малих и средњих предузећа и предузетништва. Неке мере из наведене Стратегије се односе и на поједностављење управних процедура. 
	УСАИД Пројекат за боље услове пословања (УСАИД БЕП) јесте петогодишња иницијатива покренута почетком 2011. године како би се помогло Влади Републике Србије да повећа конкурентност домаће економије и приватног сектора. Пројекат је обезбедио стручну помоћ, тренинге и друге врсте подршке ради побољшања пословног окружења, одржавања макроекономске стабилности и даљег развоја финансијског тржишта. Три главне компоненте Пројекта су: „Регулаторна реформа у привреди” – има за циљ унапређење закона, прописа и институција, као и побољшање капацитета регулаторних тела за спровођење анализа утицаја прописа, подстицање дијалога јавног и приватног сектора и примену закона; „Макроекономска политика и управљање јавним финансијама” – њеним спровођењем се пружа подршка Влади Републике Србије у примени нових одредби у фискалној одговорности, побољшању буџетирања, повећању транспарентности и јавности рада, јачању управљања јавним дугом и побољшању економске анализе и предвиђања; „Развој финансијског тржишта” – има за циљ унапређење регулаторног оквира за небанкарске институције, капацитета за јачање и ширење тржишта капитала, као и услова за развој управљања финансијским ризицима.
	Иницијативе за побољшање регулаторног окружења нарочито су интензивне у невладином сектору. „Сива књига” је редовна годишња публикација коју од 2008. године издаје невладина организација Национална алијанса за локални економски развој (у даљем тексту: НАЛЕД) са циљем да се идентификују кључни административни проблеми привреде у Републици Србији и дају конкретни предлози Влади и надлежним институцијама за њихово решавање. Последње, осмо, годишње издање „Сиве књиге” са 100 кључних препорука Влади Републике Србије за уклањање административних препрека за пословање у Републици Србији садржи 15 нових препорука, док су неке старе препоруке дорађене или модификоване у мери у којој су налагале измене прописа, спроведене реформе и захтеви привреде. 
	„Бела књига” је редовна годишња публикација коју од 2003. године објављује Савет страних инвеститора (Foreign Investors Council – FIC). Савет је удружење које чини преко 130 компанија које послују у преко 30 сектора, са више од 97.000 директно запослених, преко 23,5 милијарди евра инвестиција и које стварају 18% бруто домаћег производа земље. Основна сврха оснивања Савета је да омогући дијалог између чланова који треба да резултира препорукама за побољшање пословне климе, одржање постојећих и привлачење страних инвестиција, као и њиховим представљењем Влади, стручној и широј јавности у Републици Срибји. “Бела књига” је један од најпознатијих пројеката Савета. У „Белој књизи 2015” изнета је оцена да се показују позитивне назнаке економског раста и пораста запошљавања као резултат предузетих активности у области буџета и регулативе, али да је неопходно да се убрзају структурне реформе. Као један од великих пројеката апострофирана је реформа јавне управе за коју је речено да „не треба да се сведе само на смањење броја и отпуштање запослених у државним институцијама, већ да обезбеди повећање квалитета услуга које држава пружа својим грађанима и пословним субјектима. У време када је све дигитализовано, Влада Републике Србије треба боље да искористи е-платформу и повећа ниво транспарентности, доследности и квалитета у свом раду.” 

Отклањање административног терета у Републици Србији 

	У Републици Србији је од 2004. године, изменама Пословника Владе, први пут уведена обавеза израде анализе ефеката прописа уз нацрте закона (Regulatory Impact Assessment). Створен је механизам за контролу поштовања те обавезе који је у почетку спровођен преко Савета за регулаторну реформу привредног система Републике Србије. Савет је давао мишљења надлежним одборима Владе о томе да ли образложења нацрта закона, других прописа и општих аката и предлога аката које доноси Влада треба да садрже анализу ефеката и, ако треба, да ли анализа ефеката садржи сва потребна објашњења. У том смислу, почеци регулаторне реформе, а самним тим и процеса реформе система управљања јавним политикама у Републици Србији искључиво се везује за анализу ефеката прописа као алат за контролу квалитета закона које предлаже Влада и њихових очекиваних ефеката на грађане и привреду. У мишљењима Савета у том периоду, изражене су бројне иницијативе за смањење административних трошкова. Децембра 2010. године, у циљу изградње одрживог институционалног оквира за спровођење мера унапређења правног оквира и праћења регулаторне реформе, основана је Канцеларија за регулаторну реформу и анализу ефеката прописа (у даљем тексту: Канцеларија), као стручна служба Владе са основним задатком да обезбеди квалитет прописа и надзире ефекте предложених прописа на грађане и привреду. Априла 2014. године Законом о министарствима („Службени гласник РС”, бр. 44/14, 14/15 и 54/15) основан је Републички секретаријат за јавне политике (у даљем тексту: Секретаријат) као посебна организација. Секретаријат је преузео надлежност Канцеларије што је додатно унапредило примену анализе ефеката прописа у РС. У вези са свим наведеним, може се закључити да је Република Србија, од 2004. године успоставила механизме за мерење ефеката прописа и њиховог утицаја на грађане и привреду, посебно са аспекта стварања додатних трошкова и поједностављења административних процедура, као и њиховог контролисаног увођења новим прописима.

Отклањање административног терета у Европској унији 

	Са проблемом сувишних административних терета суочавају се и ЕУ и њене чланице. Али се све од усвајања Лисабонске стратегије (2000) систематски улажу напори у смањење административних терета, и то како на нивоу институција ЕУ (нарочито Европске комисије) тако и на нивоу држава чланица. Већ у 2001. години група експерата израдила је извештај (тзв. Манделкерн репорт) у којем је приказано да терет непотребне регулативе износи између 4 и 6% целокупног бруто домаћег производа у ЕУ. У марту 2007. године Европски савет донео је одлуку о смањењу административног терета од 25%, који произлази из прописа ЕУ, а уједно позвао чланице да себи поставе „једнако амбициозан циљ”. Циљеви су углавном били и постигнути, а Европска комисија и даље ставља приоритет на смањивање административног терета. А поједине државе чланице покренуле су пројекат смањења административног терета и пре 2000. године. Пионири и шампиони у тој области су Холандија, Велика Британија, Шведска и Данска. 
	Административни терет дефинисан је као време које физичко или правно лице потроши на обављању административних обавеза према јавним властима, а укључени су и материјални трошкови повезани са тим обавезама. Административне обавезе могу да се односе на подношење пријава, прибављање дозвола, лиценци и слично, препрему извештаја о подацима и слично. Грађани и предузећа троше време на попуњавање формулара, чекање у редовима, сакупљање различитих потврда и уверења и слично. 
	Државе чланице ЕУ приступају смањењу аминистративног терета на два начина: 
	а)	Спречавање увођења нових непотребних и несразмерних административних терета кроз „процену учинака прописа” (Regulatory Impact Assessment). То значи да је за сваки предлог новог прописа, односно измена и допуна постојећег прописа предлагач (министарство) дужан да прикаже евентуалне административне терете које доноси пропис, измери њихове учинке и докаже да су неопходни и сразмерни циљу. Та обавеза изискује да министарства у фази припреме прописа размишљају „антибирократски”, тј. да елиминишу сваки административни корак који није неопоходан. Ради се, дакле, о превентивној мери свођења административног терета на неопходни минимум. Та мера се спроводи кроз консултације са кругом лица на који се пропис односи (на пример, са удружењима предузећа). Заинтересовани субјекти могу помоћи предлагачу прописа да идентификује административне терете које доноси нацрт прописа. 
	б)	„Чишћење” постојећих прописа подразумева елиминисање административних препрека које се налазе у њима. Обично се то ради на систематски начин – једна институција преузме водећу улогу и у сарадњи са ресорним министарствима изради акциони план који усваја Влада, а њиме су обавезана сва министарства да измене и допуне прописе у својим областима. И ова мера се спроводи у тесној сарадњи са заинтересованим лицима из приватне сфере, којима мора бити дата могућност да својим предлозима утичу на садржај акционог плана. Постоје и бројне добре праксе портала преко којих грађани, предузећа и удружења могу упутити Влади конкрете предлоге за поједностављење процедура, односно укидање административних препрека. 

Предлог за систематски приступ отклањању административног терета у Републици Србији

	Овим документом (у даљем тексту: „Стоп бирократији”) Република Србија креће по путу ЕУ у правцу систематског залагања за смањење административних терета у корист грађана, којима ће то олакшати живот, и привреде, која тиме може постати конкурентнија, што представља општи циљ овог докумнета. Остварење општег циља пратиће се кроз реализација пројеката у II и III поглављу, а сваки од њих доноси мерљиве уштеде у времену и новцу за грађане и привреду. Друга мера („поједностављање административних поступака”) односи се на успоставу система сакупљања предлога за поједностављења, преко којих ће се освежавати овај документ и живети као механизам сталних побољшања. Остали циљеви и мере одабрани су на основу следећих критеријума: 
-	импакт управне процедуре, односно сервиса, у смислу броја субјеката који годишње пролазе кроз процедуру и потенцијалне уштеде;
-	постојање идеје, односно предлога у некој од цивилних иницијатива, нарочито у „Сивој књизи” НАЛЕД-а; 
-	реална спроводивост реформе процедуре у смислу броја потребних измена и допуна прописа и других потребних активности, те евентуалних негативних споредних последица. 
	„Стоп бирократији” израђен је у сарадњи Министарства државне управе и локалне самоуправе и Кабинета председника Владе, уз активно учешће релевантних министарстава, агенција и других органа. За спровођење појединих циљева у првом реду одговорна су надлежна министарства, а координацију и мониторинг вршиће Министарство државне управе и локалне самоуправе.

I.	ПРИОРИТЕТНИ ПРОЈЕКТИ
	У следећој табели набројене су управне услуге и процедуре за које Влада Републике Србије процењује да их је потребно поједноставити приоритетно. У склопу тих пројеката издваја се петнаест које за Владу Републике Србије представљају највиши приоритет и у њихову координацију ће се непосредно укључивати Министарство државне управе и локалне самоуправе. Приоритетне активности одабране су по критеријуму ефеката за грађана и предузећа и по критеријуму спремности институција и информационих система за њихово спровођење.
	Код наведених услуга, односно процедура главни циљ је поједностављење које доноси уштеде у времену и новцу за кориснике услуга, а по могућности и за државу. Поједностављење значи смањење административног терета и изводи се као „реинжењеринг”, односно „оптимизација” процеса. Основни кораци, односно активности код већине пројеката ће бити следећи: 
-	детаљнија анализа и мапирање процедуре, укључујући мерење административног терета (у времену и новцу);
-	дизајнирање нове, поједностављене процедуре без непотребних корака и терета, и мерење смањења административних терета;
-	измене и допуне закона и подзаконских прописа ако и где је то потребно,
-	организациона прилагођавања,
-	информатичка подршка новим процесима,
-	обука за службенике и остале учеснике у процедурама,
-	примена у пракси, 
-	праћење примене, сакупљање повратних информацијама, побољшања по потреби. 
	Од наведених активности већина се може обавити у оквиру расположивих кадровских и финансијских капацитета. Пошто је оптимизација процеса обично повезана са информатизацијом или барем прилагођавањем софтверских и хардверских решења, за потпуну реализацију неких пројеката биће потребна финансијска средства. У случајевима када она нису обезбеђена у буџету за одговарајућу годину или из донаторских средстава, овај план предвиђа само извођење припремних активности – анализе постојећих процедура, дизајнирање нових, припрема нацрта измена и допуна прописа, мерење административног терета пре и после поједностављења, као и оцену потребних финансијских средстава за наредне кораке (нарочито за потребна ИТ решења). На тај начин, усвајањем документа Влада Републике Србије ће јасно одредити приоритете и дати зелено светло да се пројекти покрену, а спровођење пројеката ће бити везано за расположиви финансијски оквир. 
	Услуге односно процедуре које ће се поједностављивати приказане су у следећој табели: 
 


Опис активности	Рок за реализацију	Институција одговорна за реализацију	Партнери у реализацији	Процењена потребна финансијска средства
1.	Размена података из службених евиденција органа – имплементација одредби новог Закона о општем управном поступку
Тренутно стање: 
У управним поступцима органи по правилу траже од грађана и правних лица да уверењима, потврдама, сертификатима и сличним, доказују чињенице које се већ налазе у службеним евиденцијама (регистрима). Ради се о милионима сати изгубљеног времена за странке. Нови Закон о општем управном поступку (у даљем тексту: ЗУП) увео је обавезу органа (и то без обзира на одредбе специјалних закона и подзаконских прописа), да сами прибављају те податке, било увидом у електронске регистре или потраживањем код органа који воде евиденције. 
Решење:
Након ступања на снагу новог ЗУП-а потребно је спровести низ активности које ће довести до спровођења новог принципа размене података по службеној дужности у пракси – усвајање подзаконског прописа, упутства, обуке, ИТ и организационих решења. На Порталу еУправа успоставиће се сервис за органе јавне управе преко којег ће службеници моћи да приступају сетовима података који су потребни за њихов рад на управним поступцима. У првом кораку биће понуђено 10 до 15 кључних сетова података који одговарају (до сада) најтраженијим уверењима. 
Корист: 
Изузетно велике уштеде времена и новца за грађане и предузећа. Компаративни подаци показују да се ефикасном имплементацијом принципа размене података може постићи уштеда у времену која се мери милионима сати годишње. Подаци институција које управљају највећим регистрима показују да би овим пројектом могао да се смањи број издатих уверења за преко шест милиона годишње.	2. квартал 2017. године 	Министарство државне управе и локалне самоуправе	Дирекција за електронску управу	25.000.000,00 динара обезбеђено из буџета Републике Србије - Дирекција за електронску управу за 2016. годину 

2.	„Бебо, добро дошла на свет” – фаза 2
Тренутно стање: 
Након рођења детета родитељима су доступне одређене финансијске помоћи, а једна од њих је родитељски додатак, који се обезбеђује на републичком нивоу. Као и за све остале врсте помоћи, и за ову се предаје посебан захтев заједно са другим пропратним документима и морају се задовољити одређени критеријуми. 
Решење: 
Надоградња фазе 1 тако да се родитељи могу у болници пријавити за родитељски додатак без потребе да накнадно одлазе на шалтер, предају захтев и достављају додатна документа. У оквиру већ реализованог пројекта „Бебо, добро дошла на свет”, а приликом пријављивања личног имена детета, пребивалишта и здравственог осигурања родитељима би се понудила и опција да изаберу право које желе да остваре (засад само родитељски додатак), а надлежна институција у позадини обрађује захтев и доноси решење које шаље родитељима на кућну адресу. Поред наведеног, услуга родитељског додатка се може развијати и као посебна електронска услуга за родитеље на Порталу еУправа.
Корист: 
Уштеда времена и новца за родитеље, једноставији рад за службенике који обрађују захтеве, елиминација папирног доказивања чињеница за остваривање права, а веће ослањање на електронску размену података међу органима.	4. квартал 2017. године	Министарство за рад, запошљавање, борачка и социјална питања
	Министарство државне управе и локалне самоуправе, Дирекција за електронску управу	5.000.000,00 динара обезбеђено из буџета Републике Србије - Дирекција за електронску управу за 2017. годину 
3.	Достава личних докумената путем поште –– возачка дозвола
Тренутно стање: 
Грађани који су поднели захтев за издавање личног документа (пасош, лична карта итд.) или документа попут возачке дозволе морају лично да се појаве у просторијама органа и преузму документ. У земљама чланицама ЕУ се документа попут личне карте, пасоша и возачке дозволе, ако странка то жели, достављају препоручено поштом (уз потпис доставнице). 
Решење: 
Омогућити опцију да се документ достави путем поште на кућну адресу. Пилот пројекат ће се односити на возачку дозволу, а на основу искуства из пилота размотриће се могућност доставе и других докумената (личне карте и пасоша). 
У склопу реализације овог пројекта обавиће се активности које саме по себи не изискују финансијска средства (анализа садашњих процедура, нацрт нових процедура, елаборат процеса, припрема измена и допуна прописа, спецификације техничких и организационих решења, прецизна калкулација потребних финансијских средстава). 
Корист: 
Уштеда на времену за грађане. 	2. квартал 2017. године
	Министарство унутрашњих послова
	ЈП „Пошта Србије“, Дирекција за електронску управу	Нису потребна 
4.	Укидање обавезе техничког прегледа сваке године приликом регистрације новог аутомобила
Тренутно стање: 
Регистрација возила врши се уписом у регистар на основу захтева за издавање саобраћајне дозволе (односно регистрационе налепнице) који подноси власник возила на Регистрационом листу за моторно-прикључно возило. Уз захтев доставља се и потврда о техничкој исправности возила коју оверава привредно друштво овлашћено за вршење техничког прегледа возила и друга документа. Доказ о техничкој исправности возила не сме бити старији од 30 дана. На основу уписаних података орган надлежан за регистрацију возила власнику возила издаје саобраћајну дозволу, регистарске таблице и регистрациону налепницу. По истеку годину дана од дана извршеног уписа у регистар, право учешћа возила у саобраћају за сваку наредну годину обезбеђује се издавањем регистрационе налепнице.
Решење: 
Поједноставити процедуру регистрације нових возила тако што би се елиминисала потреба за техничким прегледом сваке године (нпр. након прве регистрације ново возило подлеже техничком прегледу након 2 године, а затим сваке године). За наведене предлоге неопходне су измене прописа који регулишу безбедност саобраћаја на путевима и ближе прописују регистрацију моторних и прикључних возила (неопходно је доношење новог Правилника о техничком прегледу возила како би члан 264. новог Закона о безбедности саобраћаја на путевима почео да се примењује). 
Корист: 
Уштеда времена и новца за грађане, успостављање боље е-услуге на Порталу еУправа.	3. квартал 2017. године	Министарство унутрашњих послова
	Дирекција за електронску управу	Нису потребна
5.	Надоградња матичних књига
Тренутно стање: 
Матичне књиге (рођених, венчаних и умрлих) још увек се воде локализовано – према одредбама закона „први примерак” води се у папирној форми, а општине раде и у својим локалним апликацијама. Иако постоји централна апликација она има само секундарно значење јер општине податке уписане у папирну књигу и у своје локалне апликације периодично преносе у централну базу. У централну базу још нису пренети сви подаци из матичних књига, а такође нису пренети подаци о држављанству. Централна апликација у овом тренутку још и нема све потребне функционалности које би омогућиле да надомести локалне апликације. 
У оквиру пројекта „Бебо, добро дошла на свет” кренуле су електронске пријаве рођења које матичари обрађују у централној апликацији. Тиме је де факто упис у централну апликацију постао први упис, али матичари након тога још увек морају да преписују исте податке у локалну апликацију и у папирну књигу. 
Решење:
Коначно решење је потпуни прелазак матичара на рад у Централном систему матичних књига. Централни систем ће служити не само као регистар података него и као апликација за уписивање свих чињеница у матичне књиге. Матичари ће имати обавезу да све уписе (рођење детета, смрт, венчање итд.) врше у Централном систему. Циљ је и да се све пријаве које подносе институције (здравствене установе и друге) врше електронски, што знатно олакшава рад матичара. 
Измене и допуне правног  оквира (Закон о матичним књигама, подзаконски пропис  о држављанству), које ће бити припремљене до краја 2016. године, а усвојене у првом кварлату 2017. године садржаће следећа решења:
- обавеза ЈЛС да до 01. 01. 2018. године пређу на рад (вршење уписа) у Централни систем, што укључује и комплетирање преноса података у Централни систем;
- прекршајне санкције за случај да ЈЛС не пређу на рад у Централни систем у прописаном року;
- правни основ да се подаци о држављанству воде у централном систему Матичних књига;
- обавеза ЈЛС и МУП-а да до 01. 07. 2017. године обезбеде пренос свих података о држављнаству у оквиру подсистема Централног система;
- укидање месне надлежности за издавање уверења о држављанству;
- обавеза здравствених установа да све пријаве (рођење, смрт) подносе електронским путем;
МДУЛС обезбеђује техничке услове и функционалности за рад ЈЛС у Централном систему (и за електронске пријаве рођења и смрти). 
Корист: 
Поједностављење процеса уписа у матичне књиге. Подизање нивоа ефикасности и уједначеног поступања органа у пракси. Уштеда времена за грађане – кориснике услуга, као и уштеда времена и људских ресурса за ЈЛС. 	Измене и допуне законодавног оквира (Закон о матичним књигама, Закон о држављанству) – 1. квартал 2017. године.

Потпуни прелазак на рад у Централном систему матичних књига – 1. квартал 2018. године. 

	Министарство државне управе и локалне самоуораве, Министарство унутрашњих послова	ЈП „Пошта Србије”, Министарство здравља, Министарство правде, Министарство за рад, запошљавање, борачка и социјална питања	Средства обезбеђена из буџета Републике Србије – 
2016 – 21.500.000 динара;
2017 – 
56.598.000 динара;
2018 – 
22.158.000 динара.
6.	Јединствени регистар грађана
Тренутно стање: 
У Републици Србији тренутно не постоји јединствени регистар грађана, већ се основни лични подаци о грађанима налазе у евиденцији матичних књига и различитим евиденцијама у оквиру Министарства унутрашњих послова (у даљем тексту: МУП). 
Решење:
Успостављањем јединственог регистра грађана поједноставили би се сви управни поступци који захтевају проверу података о физичким лицима у поступку. Пракса других земаља показује да су централни регистри становништва један од информационих стубова јавне управе и да они дистрибуишу највећи број података другим институцијама. Реализација ове активности подразумева, пре свега, израду правног оквира (закона и подзаконске прописе), како би се, између осталог, дефинисала врста података која би се налазила у јединственом регистру грађана, као и то да ли ће се регистар односити само на држављане Републике Србије или и на странце.
Корист: 
Уштеда времена за грађане, мања папирологија за све органе којима је неопходан неки лични податак за решавање поступка (нпр. изводи из матичних књига, уверења о пребивалишту и сл), уштеда времена за јавну управу.

	3. квартал 2019. године	Министарство државне управе и локалне самоуправе
	Министарство унутрашњих послова, Дирекција за електронску управу	Средства обезбеђена преко пројекта Подршка даљем развоју електронске управе 2.000.000 (2.000.000 евра из ИПА фонда) за подршку израде јединственог регистра (софтверско решење) – Министарство државне управе и локалне самоуправе

7.	Успостављање регистра административних поступака од значаја за привредне субјекте које спроводе јавна управа и јавна предузећа
Тренутно стање:
Административни поступци кроз које привредни субјекти извршавају своје обавезе или остварују своја права имају велики утицај на пословни амбијент и лакоћу пословања. У овом тренутку на постоји систематизована евиденција свих административних поступака која би омогућавала привреди да на брз и прегледан начин дође до информација о начину подношења захтева у циљу испуњавања своје законске обавезе или остваривања неког права, потребној документацији, роковима и трошковима. Иако има позитивних примера, још увек велики број административних процедура није оптимизован са апекта елиминације сувишних корака и/или трошкова, а нетранспарентост појединих административних поступака за пословне субјекте оставља простор за корупцију.
Решење:
Регистар административних поступака биће јавно доступан функционални портал и електронска база свих административних поступака које спроводе јавна управа и јавна предузећа на захтев пословних субјеката (привредних друштава, предузетници и др).
Пројекат би се спровео у три фазе:
1.	Попис свих административних поступака и других административних захтева за привреду, консултације са привредом и припрема правног оквира за успостављање јавног регистра.
2.	Анализа и поједностављење/оптимизација 30% најфреквентнијих поступака, припрема  предлога за измену прописа и праћење спровођења препорука. 
3.	Успостављање регистра административних поступака и других административних захтева за привреду, наставак поједностављења и оптимизације преосталих поступака, наставак спровођења препорука.
Корист:
Олакшано пословање привредних субјеката, већа правна сигурност услед транспарентности административних поступака, уштеда времена и трошкова потребних за њихово спровођење.	4. квартал 2018. године	Министарство привреде, Републички секретаријат за јавне политике, Министарство трговине, туризма и телекомуникација	Mинистарство за државну управу и локалну самоуправу, Министарство финансија, Дирекција за електронску управу, Привредна комора Србије, Стална конференција градова и општина	Нису потребна средства из буџета. Део активности биће спроведен уз техничку подршку ИПА13 пројекта Министарства трговине, туризма и телекомуникација „Подршка у имплементацији Акционог плана за побољшање пословног окружења“ оквирне вредности ЕУР 1 милион
8.	Израда модела административних поступака на локалном нивоу од интереса за грађане и привреду  
Тренутно стање: 
На локалном нивоу постоји неуједначеност административног поступања.
Поред недостатка транспарентности и спорог решавања предмета, нејасни и неуниформисани обрасци за подношење захтева негативно утичу на ефикасан рад локалне администрације и на пословну климу. 
Такође, због недовољног капацитета и обучености запослених, спровођење административних поступака у складу са новим законским решењима, понекад представља препреку у раду локалне управе.
Одребе у новом ЗУП-у су такође изазов за једнице локалне самоуправе, нарочито у делу који се односи на прибављање података по службеној дужности.
Предлог решења:
Модели административних поступака на локалном нивоу које спроводе јединице локалне самоуправе за привреду и грађане биће развијени и јавно доступни преко портала РСЈП и сајта СКГО. Појединачне ЈЛС ће на основу развијених модела моћи да унапреде сопствене административне поступке и учине их јавно доступним привреди и грађанима преко портала еУправе. 
Пројекат се спроводи кроз следеће фазе:
1.	Мапирање административних поступака на локалном нивоу према привреди и грађанима 
2.	Израда модела у складу са новим ЗУП-ом
3.	Тестирање модела у 2 једнице локалне самоуправе 
4.	Консултације са привредом и ресорним министарствима 
5.	Постављање модела поступака на портал портал РСЈП и сајт СКГО
6.	Обука за запослене у локалним самоуправама за примену модела и саветодавна подршка
7.	Стално ажурирање модела у складу са новим законским решењима 
Корист:
Уједначено поступање органа локалне самоуправе, уштеда времена и трошкова и извесност за привреду и грађане.
Ова активност је комплементарна са активношћу број 14.	Рок за израду модела, тестирање и постављање на портале РСЈП и сајт СКГО је март 2017. године
	Стална конференција градова и општина	Министарство за државну управу и локалну самоуправу, 
Републички секретаријат за јавне политике 
Дирекција за електронску управу, Привредна комора Србије. 	Нису потребна средства из буџета. Активност за поступке на локалном нивоу спроводи се у оквиру Програма Подршка локалним самоуправама у Србији на путу придруживања ЕУ: унапређење квалитета услуга, дијалога заинтересованих страна и ефикасности локалне администрације који подржава Влада Шведске. 
Оквирна вредност пројекта је 120 000 евра. 




II.	ОСТАЛЕ АКТИВНОСТИ

Опис активности	Рок за реализацију	Институција одговорна за реализацију	Партнери у реализацији	Процењена потребна финансијска средства
9.	Израда типских, стандардизованих модела захтева за све послове из поверене надлежности које спроводе јединице локалне самоуправе, за које не постоје прописани готови обрасци захтева
Тренутно стање:
Спроводећи поступке из поверене надлежности (члан 4. Закона о локалној самоуправи, „Службени гласник РС”, бр. 129/07 и 83/14 - др. закон), службеници у локалним самоуправама у неким случајевима само примењују прописане и већ припремљене обрасце захтева. Међутим, у другим случајевима сами израђују моделе захтева на бази републичких прописа у којима је некада недовољно детаљно наведена садржина обрасца захтева. Службеници нису сваки пут довољно оспособљени за израду квалитетних модела захтева са свим релевантним информацијама, укључујући оне које се односе на документа која је странка обавезна да приложи, као и њихову форму. Сада постоје велике разлике у квалитету и садржини неких модела за послове из поверене надлежности међу локалним самоуправама. Недовољно квалитетни модели захтева отежавају странкама да остваре своја права пред органима локалне самоуправе, а службеницима да ефикасније спроводе одређене поступке.
Решење:
Припремити сет стандардизованих модела захтева за послове из поверене надлежности које спроводе јединице локалне самоуправе за које не постоје прописани готови обрасци захтева. Стандардизоване обрасце треба објавити на портал Е-управа, по могућству као електронске образце. С обзиром на то да се ради о пословима који су посебним, секторским законима поверени јединицама локалне самоуправе, да би се реализовао задатак из наведене тачке, потребно је да Министарство државне управе и локалне самоуправе претходно упути допис другим министарствима са захтевом да свако од њих идентификује све послове које локалне самоуправе обављају као поверене, односно пренете надлежности на основу закона којима су регулисана питања из њиховог делокруга, те да утврде да ли су подзаконским актима за спровођење тих закона прописани одговарајући, стандардизовани обрасци захтева за поверене послове у јединицама локалне самоуправе. Уколико нису предвиђени, односно нису подзаконским актима прописани модели захтева којима се странке обраћају надлежним органима за остваривање неког свог права, треба да их министарства предложе (форму и садржину). Тиме се отвара могућност да Министарство државне управеи локалне самоуправе координира овај процес и у договору са другим министарствима нађе најприхватљивији модел обрасца (захтева) који би био понуђен јединицама локалне самоуправе, уважавајући при томе све њихове специфичности у обављању поверених послова.
Корист:
Уштеда времена и новца за странке. Ефикаснији рад службеника локалних самоуправа.	2. квартал 2018. године	Министарство државне управе и локалне самоуправе, остала министарства у чији делокруг спадају области у којима јединице локалне самоуправе имају надлежности, у складу са секторским законима, а на основу којих јесу /нису утврђени обрасци захтева	Стална конференција градова и општина	Нису потребна
10.	Обавештавање о предстојећем истицању рока важења личних докумената
Тренутно стање: 
Тренутно не постоји софистицирани и аутоматизовани начин обавештавања грађана да им неки лични документ истиче у периоду од 30 дана, у ком је могуће унапред и у законском року предати захтев за издавање новог личног документа.
Решење: 
Дирекција за електронску управу (у даљем тексту: ДЕУ) је развила услугу на Порталу еУправе где се на захтев корисника активира аутоматска порука или мејл нотификација да одређени документ истиче. Услуга је у потпуности реализована и неопходно је утврдити техничку и правну припремљеност са аспекта МУП-а да се овом услугом што пре омогући обавештавање грађана о предстојећем истицању рока важења личних докумената. Наведена услуга се може реализовати само уз стриктну примену Закона о заштити података о личности као и уз стварање техничке и правне основе за њену реализацију.
Корист:
Држава ради за грађане, омогућава им да на време и ефикасно спроводе своје обавезе; уместо казне држава проактивно делује. Помоћ грађанима у ефикасном и одговорном понашању у својим обавезама према држави.	1. квартал 2017. године	Министарство унутрашњих послова, Министарство државне управе и локалне самоуправе
	, Дирекција за електронску управу
	Нису потребна

11.	Поједностављање поступка у случају крађе или изгубљеног личног документа
Тренутно стање: 
У случају крађе или изгубљеног личног документа нови документ не може се издати пре објаве поништавања старог документа у „Службеном гласнику” Републике Србије. Та објава намеће трошкове грађанима, иако би се сврха објаве могла постићи на једноставнији и јефтинији начин.
Решење: 
Укидање обавезне објаве изгубљеног/украденог документа у Службеном гласнику. Уместо тога списак поништених докумената објављује се у јавно доступној евиденцији МУП-а. Реализација активности такође захтева измену постојеће регулативе (Закон о личној карти и Закон о путним исправама).
Корист:
Убрзавање процеса, уштеда на времену и новцу.	3. квартал 2017. године	Министарство унутрашњих послова
	/	Нису потребна
12.	Плаћање на Порталу еУправа платним картицама
Тренутно стање: 
Тренутно није могуће електронско плаћање услуга које се могу обавити на Порталу еУправа као ни других услуга за које је неопходно плаћање било каквих такси, накнада и слично. Уплате се могу вршити у пошти или банци. 
Решење: 
Омогућити плаћање административних такси и накнада за углуге на Порталу еУправа платним и кредитним картицама. У другој фази омогућити и плаћање административних такси и накнада за друге управне услуге, плаћање пореза и других новчаних обавеза према држави. Систем треба да прослеђује информацију о плаћању Управи за трезор и надлежном органу, тако да грађанин није дужан да подноси папирни доказ о својој уплати која је извршена електронским путем. 
Корист:
Заокруживање процеса е-услуге који се завршава „плаћањем из фотеље”, самим тим квалитетнија услуга и веће задовољство корисника уз потпуну доступност и целовитост тока самих услуга. Потпуна контрола и већи проценат наплате административних такси. Поједностављење плаћања других услуга и пореза, чиме ће се обезбедити уштеда времена за грађане и предузећа. 	1. квартал 2017. године за услуге на  Порталу еУправа, а 1. квартал 2018. године за друга плаћања	Дирекција за електронску управу
	Министарство финансија, Управа за трезор	7.000.000,00 динара обезбеђено из буџета Републике Србије - Дирекција за електронску управу за 2016. годину 
7.000.000,00 динара обезбеђено из буџета Републике Србије – Дирекција за електронску управу за 2017. годину за другу фазу пројекта

13.	Поједностављена провера идентитета приликом коришћења еУслуга 
Тренутно стање: 
Према још увек важећем Закону о општем управном поступку, поднесак у управном поступку мора имати својеручни потпис подносиоца. Закон о електронском потпису одређује да је својеручном потпису еквивалентан квалификовани електронски потпис. 
Квалификовани е-потпис као услов за електонско пословање са јавном управом и коришћење е-услуга може да буде препрека и да смањује примену услуга, нарочито за грађане (у мањој мери за предузећа). 
Решење:
Нови ЗУП чија пуна примена почиње са 1. јуна 2017. године не тражи више својеручни потпис као услов за валидност поднеска него само „потпис”. То омогућава влади да подзаконским прописом градира безбедностне захтеве везане за идентификацију и аутентикацију у вези са поднесцима по ЗУП-у сразмерно ризицима. 
Законским изменама постојећих закона или новим Законом о е-идентитету ће се успоставити и могућност да Влада подзаконским актом одреди шеме идентификације за различите услуге, па се тако може прописати идентификација, између осталог, ПИН-ом у неким случајевима. 
Корист:
Повећано коришћење електронских управних услуга и електронске комуникације грађана са јавном управом уопште.	2. квартал 2018. године	Министарство државне управе и локалне самоуправе	Дирекција за електронску управу	Нису потребна
14.	Успостављање јавно доступне евиденцијео издаваоцима и носиоцима лиценци - дозвола и одобрења за пословање/електроснка евиденција лиценци
Тренутно стање:
Не постоји на једном месту јавно доступна евиденцијаразличитих одбрења, дозвола, сагласности, потврда, овлашћења или других аката прописаних као услов за обављање привредне делатности (у даљем тексту: лиценца), начина њиховог издавања и трошкова.
Решење:
Успостављање јавно доступне електронске евиденције о издаваоцима лиценци за обављање привредних делатности. Електронска евиденција лиценци би представљала базу података свих лиценци које издају надлежни органи државне управе и други органи и организације у вршењу јавних овлашћења у Републици Србији. Портал би садржао упутство за подношење захтева, обрасце захтева, прописану документацију за издавање лиценци према областима и друге релевантне информације с тим у вези.
Корист:
Циљ успостављања електронске евиденције лиценци је повећање транспарентности и смањење регулаторног ризика за привредне субјекте тако да се све информације о лиценцирању, укључујући обрасце захтева, накнаде, документа која треба доставити и друго, учине лако доступним и у онлајне форми тако да се могу преузети са интернета. Тако би се избегли неоправдани додатни трошкови и постигле уштеде у времену корисника јавних услуга. 



	4. квартал 2018. године	Министарство  привреде
	Министарство привреде, Привредна комора Србије, Национална алијанса за локални економски развој, Републички секретаријат за јавне политике, Републички органи и организације који спроводе законске
процедуре према трећим лицима, 
Дирекција за електронску управу	Нису потребна
15.	Обавезно објављивање службених објашњења/стручних мишљења/тумачења надлежних органа у вези са применом прописа и обавеза објављивања свих прописа које министарства користе у свом раду
Тренутно стање:
Поједине одредбе прописа су некада тако формулисане да њихова правилна примена захтева додатно појашњење у виду службеног објашњења/стручног мишљења/тумачења надлежног органа. Нека министарства то објављују на својим веб-сајтовима како би иста била јавно доступна и тако била од користи свим заинтересованима.
Решење:
Прописати обавезу свих министарстава да службена објашњења/стручна мишљења/тумачења редовно објављују на својим веб-сајтовима и учине их јавно доступнима свим заинтересованим лицима. Такође, треба прописати обавезу свих министарства да на истом месту објаве све законе и подзаконска акта која примењују у свом раду.
Корист:
Олакшан приступ инфомацијама свим заинтересованим лицима, олакшано пословање, већа транспарентност у раду.	2. квартал 2017. године	Министарство државне управе и локалне самоуправе	/	Нису потребна
16.	Eлектронски захтев за издавање личног документа
Тренутно стање:
Електронско подношење захтева за издавање личних докумената није омогућено. 

Решење: 
Анализа изводљивости увођења система електронскоог подношења захтева за нова лична документа. Могућност електронске услуге отвара бројна питања (валидност фотографије коришћене за већ издати документ, потенцијални број корисника услуге, трошкови итд.) Зато ће се у оквиру имплементације овог плана приоритетних активности припремити елаборат на основу којег ће бити донешена коначна одлука о (не)увођењу услуге. 
Корист:
Електронска услуга може да донесе поједностављење процедуре и уштеду времена за грађане и јавну управу. 	4. квартал 2017. године
	Министарство државне управе и локалне самоуправе – Дирекција за електронску управу
	Министарство унутрашњих послова	Нису потребна
