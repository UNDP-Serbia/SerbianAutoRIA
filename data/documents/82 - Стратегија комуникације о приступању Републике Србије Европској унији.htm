<html><head>
<meta http-equiv="content-type" content="text/html; charset=UTF-8"><link href="t12_0122_files/css.css" rel="stylesheet"></head><span id="warning-container"><i data-reactroot=""></i></span><body><div id="d160764" class="wpfDocumentTextA"><link rel="stylesheet" type="text/css" href="t12_0122_files/paragraf.html">
<table class="tabelanaslov">
  <tbody><tr>
    <td><h6 class="naslovpropisa1">STRATEGIJA</h6>
      <h6 class="naslovpropisa1a">KOMUNIKACIJE O PRISTUPANJU REPUBLIKE SRBIJE EVROPSKOJ UNIJI</h6>
    <p class="podnaslovpropisa">("Sl. glasnik RS", br. 93/2011)</p></td>
  </tr>
</tbody></table>
<p class="normalprored">&nbsp;</p>
<p class="wyq060---pododeljak"><a name="str_1"></a>I UVOD</p>
<p class="normal">Pristupanje Republike Srbije Evropskoj uniji (u daljem
 tekstu: EU) navodi se kao prioritet svih vlada Republike Srbije od 
promena u oktobru 2000. godine do danas. Imajući u vidu 
unutrašnjopolitičke procese i probleme s kojima su se suočavale Savezna 
Republika Jugoslavija, državna zajednica Srbija i Crna Gora i Republika 
Srbija, odnosi Republike Srbije i EU od 2000. godine do perioda izrade 
ove strategije razvijali su se različitom brzinom i intenzitetom. 
Stvaranje institucionalnog kapaciteta Republike Srbije za pridruživanje 
EU započelo je formiranjem Sektora za evropske integracije u 
ministarstvu koje je 2000. godine bilo nadležno za ekonomske veze sa 
inostranstvom. Savet za evropske integracije Vlade Republike Srbije 
osnovan je 2002. godine kao savetodavno telo Vlade, a Narodna skupština 
je 2004. godine donela Rezoluciju o pridruživanju Evropskoj uniji 
("Službeni glasnik RS", broj 112/04), u kojoj se potvrđuje da je ubrzani
 ulazak Republike Srbije u EU (punopravno članstvo) strateški nacionalni
 cilj. Kancelarija za evropske integracije osnovana je 14. marta 2004. 
godine pod nazivom "Kancelarija za pridruživanje Evropskoj uniji", kao 
služba Vlade ("Službeni glasnik RS", br. 75/05 i 63/06). Vlada je 17. 
juna 2005. godine donela Nacionalnu strategiju Srbije za pristupanje 
Srbije i Crne Gore Evropskoj uniji, čime je prvi put utvrdila dugoročnu 
državnu politiku u odnosu na EU. </p>
<p class="normal">Pregovori o zaključivanju Sporazuma o stabilizaciji i 
pridruživanju (u daljem tekstu: SSP) započeti su 10. oktobra 2005. 
godine. Proces pridruživanja Republike Srbije EU usporen je 3. maja 
2006. godine, kada je Evropska komisija otkazala tehničku rundu 
pregovora zbog, kako je ocenjeno, nepotpune saradnje Republike Srbije sa
 Međunarodnim krivičnim sudom za bivšu Jugoslaviju, a odluku Evropske 
komisije o tome podržao je i Savet ministara EU. Nakon istupanja Crne 
Gore iz državne zajednice Srbija i Crna Gora, Savet ministara EU je, 24.
 jula 2006. godine, utvrdio izmenjen mandat za pregovore o zaključivanju
 Sporazuma o stabilizaciji i pridruživanju sa Republikom Srbijom. 
Napredak ostvaren u saradnji sa Međunarodnim krivičnim sudom za bivšu 
Jugoslaviju omogućio je nastavak pregovora 13. juna 2007. godine. SSP je
 parafiran 7. novembra 2007. godine, a potpisan 29. aprila 2008. godine,
 kada je potpisan i Prelazni trgovinski sporazum (u daljem tekstu: PTS).
 Najvažniji politički aspekt SSP-a je taj što je njegovim potpisivanjem 
Republika Srbija, po prvi put, ušla u sveobuhvatan ugovorni odnos sa EU,
 u kojem su obaveze potpisnika jasno utvrđene. SSP-om je utvrđen 
prelazni rok od šest godina od datuma njegovog stupanja na snagu, u 
kojem se uspostavlja zona slobodne trgovine između strana potpisnica, 
formiraju institucije za primenu SSP-a i usklađuje domaće zakonodavstvo 
sa pravnim tekovinama EU. </p>
<p class="normal">I pored potpisivanja SSP-a, Republika Srbija se, 
formalnopravno gledano, ponovo suočila sa usporavanjem procesa 
približavanja EU. Na zahtev Kraljevine Holandije, EU je, u skladu sa 
Zaključkom Saveta ministara, odlučila da ne započne ratifikaciju 
(potvrđivanje) i primenu PTS-a dok Republika Srbija ne dostigne punu 
saradnju sa Međunarodnim krivičnim sudom za bivšu Jugoslaviju. I pored 
toga, Vlada Republike Srbije je donela Zaključak o početku primene PTS-a
 od 1. januara 2009. godine. Na sastanku Saveta ministara 7. decembra 
2009. godine, EU je donela odluku da se počne sa primenom Prelaznog 
trgovinskog sporazuma (PTS je stupio na snagu 1. februara 2010. godine),
 a na sastanku Saveta ministara EU 14. juna iste godine doneta je odluka
 o početku potvrđivanja SSP-a između Republike Srbije i EU. Jedna od 
ključnih odluka u približavanju Republike Srbije i EU jeste odluka o 
ukidanju viza za putovanje državljana Republike Srbije u zemlje EU, 
doneta na sastanku ministara unutrašnjih poslova EU 30. novembra 2009. 
godine (odluka je stupila na snagu 19. decembra 2009. godine).</p>
<p class="normal">Najintenzivniji odnosi Republike Srbije i EU, kako u 
pogledu jačanja kapaciteta Vlade i državnih organa Republike Srbije za 
pristupanje EU, tako i u njihovim formalnopravnim odnosima, započeli su u
 drugoj polovini 2008. godine. Vlada je 9. oktobra 2008. godine donela 
Nacionalni program za integraciju Republike Srbije u EU (u daljem 
tekstu: NPI), u kojem su utvrđene zakonodavne i administrativne mere 
koje treba preduzeti da bi zemlja do kraja 2012. godine bila spremna da 
preuzme većinu obaveza koje proističu iz članstva u EU. Taj dokument je 
do sada dva puta revidiran, najpre u decembru 2009. godine, a zatim i u 
aprilu 2011. godine. </p>
<p class="normal">Od septembra 2008. godine Kancelarija za evropske 
integracije tromesečno izveštava Vladu o sprovođenju NPI. Navedeni 
izveštaji predstavljaju detaljan pregled ispunjenih i neispunjenih 
obaveza ministarstava i drugih državnih organa preuzetih iz NPI. Odlukom
 Vlade od 28. januara 2010. godine, osnovano je Koordinaciono telo za 
proces pristupanja EU, koje razmatra sva pitanja u vezi sa evropskim 
integracijama i koordinira rad organa državne uprave, kao i Stručna 
grupa Koordinacionog tela ("Službeni glasnik RS", broj 42/11), kojom 
rukovodi direktor Kancelarije za evropske integracije. </p>
<p class="normal">Republika Srbija je 22. decembra 2009. godine podnela 
zahtev za prijem u članstvo u EU. Savet ministara EU je na sastanku 25. 
oktobra 2010. godine naložio Evropskoj komisiji da započne proceduru 
izrade mišljenja o zahtevu Republike Srbije za članstvo u EU. S tim u 
vezi, Evropska komisija je izradila sveobuhvatan Upitnik (informacije 
koje Evropska komisija zahteva od Vlade Republike Srbije u cilju 
pripreme Mišljenja o zahtevu Republike Srbije za članstvo u EU) i 
uručila ga Vladi 24. novembra 2010. godine. Republika Srbija je već 30. 
januara 2011. godine dostavila odgovore na pitanja iz Upitnika. Posle 
dolaska ekspertskih misija Evropske komisije radi terenskog ispitivanja 
podataka iz Upitnika, Vlada je dostavila odgovore na dodatna pitanja i 
komentare predstavnika Evropske komisije. </p>
<p class="normal">Pored navedenih aktivnosti, Vlada je u decembru 2010. 
godine izradila Akcioni plan za ispunjavanje preporuka iz godišnjeg 
izveštaja Evropske komisije za Republiku Srbiju za 2010. godinu da bi se
 otklonili uočeni nedostaci i ubrzao proces sticanja statusa kandidata. </p>
<p class="normal">Pravilima i procedurom EU predviđeno je da Evropska komisija izradi nacrt mišljenja (odnosno "Avi", od francuskog "<i>Avis</i>",
 što znači mišljenje). Tim mišljenjem Evropska komisija predlaže Savetu 
da se zainteresovanoj državi dodeli status kandidata za članstvo u EU i 
(u skladu sa stepenom pripremljenosti te države) predlaže započinjanje 
pregovora s tom državom o njenom pristupanju EU. Posle zaključenja 
pregovora, potpisuje se Sporazum o pristupanju EU. Pošto se potvrdi 
Sporazum o pristupanju, nova država postaje članica, tj. prima se u 
članstvo EU. </p>
<p class="normal">Jasna orijentacija, posvećenost i sposobnost Vlade, 
državne uprave i Narodne skupštine za ispunjavanje obaveza iz NPI i 
uspešno sprovođenje neophodnih reformi omogućava Republici Srbiji da 
dostigne standarde neophodne za članstvo u EU, a to je moguće samo uz 
podršku i razumevanje građana Republike Srbije. Vlada utvrđuje kao jedan
 od prioritetnih zadataka uključivanje svih segmenata društva u proces 
promena na putu ka članstvu u EU, a s tim ciljem i podizanje kvaliteta 
informacija u javnoj diskusiji o pristupanju Republike Srbije EU. </p>
<p class="normal">Vlada je do sada, kao okvir za svoje komunikacijske 
aktivnosti, koristila Strategiju komunikacije Vlade Srbije o procesu 
stabilizacije i pridruživanja državne zajednice Srbija i Crna Gora 
Evropskoj uniji, koju je donela 16. decembra 2004. godine. </p>
<p class="normal">Nova dinamika približavanja Republike Srbije EU 
nametnula je potrebu za novom komunikacijskom strategijom informisanja 
domaće javnosti. Pošto je započeta procedura dobijanja statusa kandidata
 za prijem u EU, Vlada planira značajne promene u periodu do 
potpisivanja Sporazuma o pristupanju u svim oblastima političkog, 
privrednog i društvenog života, a koje će se direktno odraziti na 
svakodnevni život građana Republike Srbije, njihova prava i obaveze. 
Novom strategijom komunikacije o pristupanju EU, Vlada postavlja 
strateške okvire informisanja javnosti o pristupanju Republike Srbije EU
 i komunikacijskih aktivnosti u procesu pristupanja Republike Srbije EU.
 </p>
<p class="normal">U izradi ove strategije korišćeni su rezultati 
istraživanja javnog mnjenja koje, radi što boljeg razumevanja ključnih 
komunikacijskih problema i dubinske analize stavova i raspoloženja 
javnosti, kao i njihovih interesovanja za komunikacije o procesu 
pristupanja Republike Srbije EU, sprovodi i objavljuje dva puta godišnje
 Kancelarija za evropske integracije. Osim toga, korišćeni su rezultati 
četiri objavljena istraživanja sprovedena metodom fokus-grupa sa po osam
 učesnika<b><span class="stepen">1</span></b>, kao i rezultati analiza medijskog predstavljanja tema vezanih za pristupanje Republike Srbije EU i načina njihove obrade. </p>
<p class="normal">Ova strategija se donosi na period do završetka 
pregovora o pristupanju i referenduma na kojem će se građani izjasniti o
 članstvu Republike Srbije u EU, a sprovodi se u skladu s detaljnim 
godišnjim akcionim planom, za čiju pripremu je zadužena Kancelarija za 
evropske integracije u saradnji sa relevantnim državnim organima.</p>
<p class="normal">___________<br>
    <b><span class="stepen">1 </span></b><i>Istraživanje sprovedeno 
metodom fokus-grupa za Kancelariju za evropske integracije sproveo je 
Ipsos stratedžik marketing u okviru projekta "Informisanje o evropskim 
vrednostima", koji su podržali Ambasada Velike Britanije u Republici 
Srbiji i Program Ujedinjenih nacija za razvoj. Istraživanjima su bili 
obuhvaćeni građani koji načelno podržavaju pristupanje Republike Srbije 
EU, ali koji imaju dileme oko procesa pristupanja, u kome pored 
pozitivnih uočavaju i mnoge negativne aspekte. </i></p>
<p class="wyq060---pododeljak"><a name="str_2"></a>II POSTOJEĆI PROBLEMI</p>
<p class="normal">Komunikacijske aktivnosti Kancelarije za evropske 
integracije, koje su proizašle iz Strategije komunikacije Vlade Srbije o
 procesu stabilizacije i pridruživanja državne zajednice Srbija i Crna 
Gora Evropskoj uniji, pozitivno su uticale na podršku građana Republike 
Srbije pristupanju EU. U kampanji "Evropa kuca na tvoja vrata", 
predstavnici države, evropskih institucija i ambasada zemalja članica 
su, u susretima s građanima u gradovima i opštinama širom Republike 
Srbije i putem medija, informisali građane o načinu funkcionisanja EU i o
 tome zbog čega je važno da Republika Srbija ubrzanim putem nastavi 
proces pristupanja Republike Srbije EU. Za mnoge građane su javne 
tribine u toj kampanji bile prva prilika da se upoznaju sa radom 
institucija EU, sa procesom pristupanja Republike Srbije EU i sa 
prednostima koje taj proces može doneti Republici Srbiji. </p>
<p class="normal">Kancelarija za evropske integracije je od izrade prve 
strategije uspostavila dobre odnose sa medijima, kao i sa drugim 
partnerima, poput organizacija civilnog društva koje se bave evropskim 
integracijama, sa kojima je 2005. godine inicirala i potpisala 
Memorandum o saradnji u procesu evropskih integracija. Za informisanje 
novinara i predstavnika organizacija civilnog društva o procesu 
pristupanja Republike Srbije EU veoma su važni brojni edukativni 
programi koje Kancelarija sprovodi širom Republike Srbije.</p>
<p class="normal">Politička nestabilnost i brojni problemi sa kojima se 
Republika Srbija suočavala na unutrašnjopolitičkom i spoljnopolitičkom 
planu od 2004. godine odrazili su se na političku i medijsku agendu. 
Posledice te nestabilnosti i problema, pored ostalih, jesu i 
neujednačena dinamika i intenzitet uspostavljanja odnosa Republike 
Srbije i EU. Takav društvenopolitički kontekst uticao je, ne samo na 
stavove građana o pristupanju Republike Srbije EU, već i na objektivnu i
 temeljniju informisanost građana o svim aspektima pristupanja Republike
 Srbije EU. </p>
<p class="normal">Rezultati istraživanja javnog mnjenja pokazuju da 
građanima Republike Srbije još nisu dovoljno poznati ključni aspekti 
procesa pristupanja Republike Srbije EU i da su zato što ne poznaju 
dovoljno činjenica skloni podvojenim stavovima, zbog kojih opada 
procenat građana koji bi sigurno podržali članstvo Republike Srbije u 
EU. Dodatno, građani žele da budu informisani o prednostima koje će im 
članstvo Republike Srbije u EU doneti u svakodnevnim životnim 
situacijama. </p>
<p class="normal">Korišćenje pojma "evropske integracije" i informisanje
 javnosti o procesu pristupanja Republike Srbije EU od strane političke i
 stručne elite u medijima, prema istraživanjima sprovedenim metodom 
fokus-grupa, okarakterisano je kao politička, a ne životna tema. Oni 
koji saopštavaju informacije o pristupanju Republike Srbije EU najčešće 
su iz sfere politike, a građani u takve iskaze najviše sumnjaju. 
Ispitanici u fokus-grupama zameraju to što su informacije o pristupanju 
Republike Srbije EU najčešće u formi vesti u informativno-političkim 
emisijama i što su predstavljene nerazumljivim jezikom. Sintagme poput 
"evropski standard", "evropske integracije", po mišljenju ispitanika, za
 njih nisu ispunjene razumljivim značenjem.</p>
<p class="normal">Istraživanje o pokrivenosti tema iz oblasti 
pristupanja Republike Srbije EU u domaćim medijima potvrđuje i rezultate
 istraživanja sprovedenog metodom fokus-grupa, tj. da nije problem u 
količini, već u kvalitetu informacija. Trećina informacija o EU daje se 
među prva tri priloga u udarnim informativnim emisijama na televizijskim
 i radio stanicama sa nacionalnom pokrivenošću, odnosno na jednoj od 
prve tri strane u dnevnim štampanim medijima. To istraživanje prikazuje i
 glavna obeležja informativnog sadržaja o pristupanju Republike Srbije 
EU: utisak ispitanika je da sluša iste sadržaje iznova, da su sadržaji 
okrenuti samo političkim aspektima pristupanja Republike Srbije EU i da 
nedostaju primeri na osnovu kojih će shvatiti kakve su posledice tog 
procesa na njihov život.</p>
<p class="normal">Takođe, rezultati istraživanja o procenama lične 
koristi ispitanika od učlanjenja u EU su sve lošiji. Dok je u periodu 
formiranja Vlade u julu 2008. godine više od polovine ispitanika 
verovalo da će od pristupanja Republike Srbije EU imati ličnu korist, a 
samo jedna četvrtina je smatrala da će imati štetu, u vreme izrade ove 
strategije (2011. godina) procenat građana koji ocenjuju da će imati 
ličnu štetu premašio je broj ispitanika koji očekuje korist. Građani, 
međutim, i dalje vide opštu korist za državu i društvo od učlanjenja u 
EU.</p>
<p class="normal">U istraživanjima javnog mnjenja primećuje se i blagi 
pad podrške pristupanju Republike Srbije EU. Taj pad ne treba tumačiti 
kao promenu trenda podrške pristupanju Republike Srbije EU u srpskoj 
javnosti. Rezultati istraživanja sprovedenih metodom fokus-grupa 
pokazuju zamor ispitanika od načina na koji političari i stručnjaci 
predstavljaju "evropske integracije" u medijima, a koji, po ocenama 
ispitanika, obeležava nedostatak dodirnih tačaka sa stvarnim, 
svakodnevnim životom. Na pad podrške javnosti pristupanju Republike 
Srbije EU utiču i sve učestalije informacije u medijima o problemima 
unutar EU.</p>
<p class="normal">Većina građana Republike Srbije takođe nije dovoljno 
informisana o konkretnoj pomoći koju Republici Srbiji pruža EU iz svojih
 fondova. Nije široko poznata činjenica da je EU od 2000. godine do 
vremena izrade ove strategije pružila Republici Srbiji bespovratnu pomoć
 u iznosu od 2,2 milijarde evra i obezbedila nekomercijalne kredite u 
iznosu od 5,8 milijardi evra.<b><span class="stepen">2</span></b></p>
<p class="normal">Dva aspekta u stavovima javnosti iskazana u 
rezultatima istraživanja javnog mnjenja mogu pozitivno uticati na budući
 okvir komunikacijskih aktivnosti u vezi sa pristupanjem Republike 
Srbije EU. </p>
<p class="normal">Prvi pozitivan aspekt u stavovima javnosti prema 
pristupanju Republike Srbije EU jeste da građani razumeju neophodnost 
reformskih procesa. Većina ispitanika tvrdi da bi reforme neophodne za 
pristupanje Republike Srbije EU trebalo sprovoditi čak i da one nisu 
uslov za ulazak Republike Srbije u EU "zbog stvaranja bolje Srbije radi 
nas samih"<b><span class="stepen">3</span></b>. To je i rezultat dobro 
planiranih i sprovedenih komunikacijskih aktivnosti Kancelarije za 
evropske integracije. Drugi aspekt je sve realnija procena građana o 
faktorima koji u najvećoj meri usporavaju, odnosno otežavaju ulazak 
Republike Srbije u EU. U istraživanjima je kao najveća prepreka 
ocenjivana politika stalnog uslovljavanja koju EU primenjuje prema 
Republici Srbiji, ali ispitanici sve češće pominju i druge faktore.</p>
<p class="normal">U prilog potrebi za novom platformom informisanja o 
pristupanju Republike Srbije EU govore stavovi građana prema 
odgovornosti za nedovoljnu informisanost o procesu pristupanja Republike
 Srbije EU. Skoro dve trećine građana smatra da su oni sami odgovorni 
jer ne prate u dovoljnoj meri informacije iz te oblasti. Takvi odgovori 
pokazuju da dosadašnji okvir u kome su se odvijale komunikacijske 
aktivnosti o pristupanju Republike Srbije EU ne odgovara brzini i 
složenosti procesa pristupanja Republike Srbije EU, ali ni primaocu tih 
informacija. </p>
<p class="normal">Iz analize podataka iz prvog i drugog poglavlja ove 
strategije zaključuje se da postoje problemi u informisanju javnosti o 
procesu pristupanja Republike Srbije EU za čija rešenja ova strategija 
treba da postavi okvire:</p>
<p class="normal">1. Visok nivo intenziteta i dinamike uspostavljanja 
odnosa između Republike Srbije i EU od 2008. godine (potpisivanje i 
primena SSP-a, donošenje NPI, potvrđivanje SSP-a u zemljama članicama 
EU, zahtev za prijem u članstvo EU, prosleđivanje odgovora na Upitnik 
Evropske komisije, praktično započinjanje procesa dobijanja statusa 
kandidata, donošenje brojnih zakona u Narodnoj skupštini) - koje je i 
Evropska komisija istakla u dva poslednja izveštaja o napretku Republike
 Srbije u procesu pristupanja EU<b><span class="stepen">4</span></b> - 
ne odslikava se u pozitivnim stavovima građana u ispitivanjima javnog 
mnjenja, kao ni u istraživanju sprovedenom metodom fokus-grupa o procesu
 pristupanja Republike Srbije EU. Iako o pristupanju Republike Srbije EU
 postoji veliki broj informacija u udarnim informativnim radio i TV 
emisijama i na stranicama štampanih medija, građani nisu zainteresovani 
za informacije predstavljene na takav način, niti su dovoljno upoznati s
 tim kako proces pristupanja Republike Srbije EU utiče na njihov 
svakodnevni život.</p>
<p class="normal">2. Efikasnost kapaciteta državne uprave u ispunjavanju
 obaveza u procesu pristupanja Republike Srbije EU i dobra koordinacija u
 radu tela koja učestvuju u tom procesu (Savet za evropske integracije, 
Koordinaciono telo za proces pristupanja EU sa svojom Stručnom grupom i 
podgrupama, kao i njihova saradnja sa Narodnom skupštinom i Odborom za 
evropske integracije) nisu u potpunosti praćeni rezultatima na polju 
komunikacijskih aktivnosti o procesu pristupanja Republike Srbije EU. Ne
 postoje celishodnije definisane i usklađene poruke u nastupima državnih
 zvaničnika, koordinacija u komunikacijskim aktivnostima, jedinstvena 
platforma za komunikaciju/informisanje javnosti o procesu pristupanja 
Republike Srbije EU, što umanjuje značaj navedene objektivno pozitivne 
slike/ocene o kapacitetima državne uprave za proces pristupanja 
Republike Srbije EU. Kapaciteti postoje, ali njihov rad treba uskladiti u
 procesu planiranja i upravljanja sprovođenjem komunikacijskih 
aktivnosti.</p>
<p class="normal">___________<br>
    <b><span class="stepen">2</span></b><i> Delegacija Evropske unije u Republici Srbiji: EU i Srbija od 2000. - Ključne činjenice<br>
    </i><b><span class="stepen">3</span></b><i> Redovno istraživanje javnog mnjenja koje sprovodi Kancelarija za evropske integracije, decembar 2010.</i><br>
    <b><span class="stepen">4</span></b><i> Izveštaj Evropske komisije o napretku Republike Srbije za 2009. godinu; Izveštaj Evropske komisije o napretku za 2010. godinu </i></p>
<p class="wyq060---pododeljak"><a name="str_3"></a>III CILJEVI KOMUNIKACIJE O PRISTUPANJU REPUBLIKE SRBIJE EU I PRISTUP INFORMACIJAMA</p>
<p class="normal">Glavni ciljevi ove strategije su da obezbedi 
razumevanje građana i njihovu najširu moguću podršku za sve aspekte 
procesa pristupanja Republike Srbije EU. Stoga je neophodno da se 
ciljnim grupama omoguće lako dostupne, pravovremene i razumljive 
informacije o procesu pristupanja EU. To u praksi znači: </p>
<p class="normal">1. Podizanje nivoa svesti građana o tome da je proces 
pristupanja Republike Srbije EU od suštinskog interesa pojedinca, 
društva i države. To podrazumeva upoznavanje javnosti sa neophodnim 
reformama koje je potrebno sprovesti u procesu pristupanja Republike 
Srbije EU - kako sa prednostima koje taj proces i članstvo Republike 
Srbije u EU imaju na život građana, tako i sa obavezama koje to članstvo
 donosi.</p>
<p class="normal">2. Podizanje nivoa pripremljenosti i motivacije 
ciljnih grupa za učestvovanje u procesu pristupanja Republike Srbije EU,
 posebno pripremanjem donosilaca odluka i onih koji učestvuju u 
stvaranju politika za ulogu koju imaju u procesu pristupanja Republike 
Srbije EU i u jačanju svesti građana o tom procesu.</p>
<p class="normal">Da bi se ti ciljevi ostvarili, potrebno je unaprediti 
međuministarsku koordinaciju informisanja javnosti o procesu pristupanja
 Republike Srbije EU i stvoriti novi okvir za opšti pristup toj 
komunikaciji: </p>
<p class="normal">1. Opšteprihvaćena neophodnost za sprovođenje reformi 
zarad sopstvenog dobra, iskazana u istraživanjima javnog mnjenja, kao i 
rezultati istraživanja sprovedenih metodom fokus-grupa o potrebama 
građana za drugačijim tipom informacija o pristupanju Republike Srbije 
EU, otvaraju mogućnosti za stvaranje novog pristupa komunikacijama. Kada
 je tematika procesa pristupanja Republike Srbije EU izmeštena iz 
konteksta u kome je na uobičajen način koristi politička elita i stručna
 javnost, građani drugačije reaguju. Proces pristupanja Republike Srbije
 EU postaje proces neophodnih promena. Sama priroda procesa, tj. njegovo
 usložnjavanje, zahteva preciznije informisanje o određenim sektorskim 
temama/politikama.</p>
<p class="normal">2. Dominantnu sintagmu "članstvo u EU kao ključni 
strateški cilj Republike Srbije" treba u novom pristupu komunikacijama o
 pristupanju Republike Srbije EU smestiti u novi kontekst u kome je 
članstvo Republike Srbije u EU pre svega ključni unutrašnjopolitički i 
ekonomski cilj Republike Srbije. S tim u vezi, i promene pravnih i 
institucionalnih okvira i standarda u komunikacijskim aktivnostima treba
 da budu pretočene iz konteksta visokopolitičkih tema u teme koje se 
tiču konkretnih interesa građana i grupa (poljoprivrednici, studenti, 
preduzetnici, poslodavci, radnici, potrošači).</p>
<p class="normal">3. Nov pristup komunikacijama o pristupanju Republike 
Srbije EU podrazumeva izričito objašnjenje građanima da 
unutrašnjopolitički proces promena u Republici Srbiji na njenom putu ka 
EU (smanjenje korupcije, pokretanje zdrave ekonomije, odgovorna 
socijalna politika, suzbijanje kriminala, stvaranje novih radnih mesta, 
pravna sigurnost, zaštita potrošača, bolje zdravstvo, pokretanje 
sopstvenog biznisa, zaštita životne sredine, bolje obrazovanje, 
mogućnost prekvalifikacije itd.) postaje njihov glavni oslonac u borbi 
za ostvarenje njihovih interesa, kao i njihov lični boljitak.</p>
<p class="normal">Promena opšteg pristupa komunikacijama o procesu 
pristupanja Republike Srbije EU zahteva da se utvrde ciljne grupe, 
komunikacijski kanali, stvaranje poruka i njihovo prilagođavanje ciljnim
 grupama, kao i da se utvrde sredstva za sprovođenje komunikacijskih 
aktivnosti i koordinacija njihovog sprovođenja, čemu su posvećena 
naredna poglavlja ove strategije. </p>
<p class="wyq060---pododeljak"><a name="str_4"></a>IV SADRŽAJ I JEZIK PORUKE </p>
<p class="normal">U skladu sa navedenim ciljevima, sadržaj poruke o 
procesu pristupanja Republike Srbije EU treba da odražava realističan 
optimizam. Poruke koje se komunikacijskim aktivnostima upućuju ciljnim 
grupama treba da budu u službi informisanja građana na način koji proces
 pristupanja Republike Srbije EU predstavlja kao njihov lični i 
porodični interes.</p>
<p class="normal">Ključna poruka u komunikaciji u procesu pristupanja Republike Srbije EU je: </p>
<p class="normal">PROMENE NA PUTU KA EVROPSKOJ UNIJI, UZ SVE TEŠKE 
ODLUKE KOJE ONE SA SOBOM NOSE, JEDINSTVENA SU ŠANSA DA SVAKO OD NAS U 
UREĐENOJ ZEMLJI I PRAVEDNIJEM DRUŠTVU POBOLJŠA SVOJ ŽIVOT I ŽIVOT SVOJE 
PORODICE. </p>
<p class="normal">Ključna poruka treba da proističe iz svake 
komunikacijske aktivnosti, tj. da je bude jedna i usaglašena i da je 
slede svi učesnici u procesu pristupanja Republike Srbije EU. Ključna 
poruka predstavlja osnovu za planiranje komunikacijskih aktivnosti prema
 potrebama ciljnih grupa i u skladu sa njihovim obeležjima i specifičnim
 interesima. Specifične poruke, koje se budu definisale u 
komunikacijskim aktivnostima i radnim planovima, treba da budu 
usaglašene sa ključnom porukom, ali i prilagođene kako brzini samog 
procesa pristupanja, tako i sektorskim i lokalnim potrebama.</p>
<p class="normal">Jezik koji se koristi u komunikacijskim aktivnostima 
treba da bude primeren ključnoj poruci i razumljiv svima kojima su 
namenjene informacije o procesu pristupanja Republike Srbije EU, a 
informacije treba da budu jednostavne, uverljive i da u primaocu stvore 
osećaj da su za njega značajne. </p>
<p class="normal">Da bi proces pristupanja Republike Srbije EU bio 
prepoznatljiviji i bliži svim ciljnim grupama, Kancelarija za evropske 
integracije je izradila idejno rešenje znaka i slogana procesa 
pristupanja Republike Srbije EU, koji se nalaze u Prilogu 1, a koji je 
sastavni deo ovog dokumenta.</p>
<p class="wyq060---pododeljak"><a name="str_5"></a>V DIJALOŠKE GRUPE</p>
<p class="normal">Za razliku od ranije orijentacije komunikacijskih 
aktivnosti prema ciljnim grupama, strateške komunikacije danas pre svega
 se ostvaruju u dijaloškim grupama. Mišljenja, stavovi i preferencije 
interesnih grupa formiraju se unutar dijaloških grupa ili dijaloških 
polja, a pripadnici takvih grupa dele slična uverenja i modele ponašanja
 koji omogućavaju zajedničko delovanje.<b><span class="stepen">5</span></b>
 Dijaloškoj grupi mogu pripadati osobe sa različitim sociodemografskim i
 biheviorističkim obeležjima (žene i muškarci, bogatiji i siromašniji 
slojevi stanovništva, samci ili porodice) koji kao jedinu zajedničku 
karakteristiku imaju interes i predstavu o određenoj temi. </p>
<p class="normal">Svaka dijaloška grupa ima i svoju komunikacijsku 
mrežu, način na koji dolazi do informacija, gradi mišljenje i koristi 
svoj specifičan jezik. Utvrđivanje elemenata dijaloških mreža od 
presudnog je značaja za utvrđivanje komunikacijskih aktivnosti. Jedan od
 primera takvih grupa jesu oni koji se protive procesu pristupanja 
Republike Srbije EU, kojima mogu pripadati osobe sa najrazličitijim 
sociodemografskim i biheviorističkim karakteristikama, a kojima se u 
komunikacijskim aktivnostima mora posvetiti posebna pažnja.</p>
<p class="normal">Kao najefikasniji način informisanja šire javnosti i 
različitih interesnih grupa ova strategija vidi komunikaciju sa osobama 
koje utiču na javno mnjenje (u daljem tekstu: multiplikatori/pokretači 
javnog mnjenja) i samim tim nose veliki potencijal za stvaranje stavova 
različitih društvenih grupa i uticaja na njih.</p>
<p class="normal">Uzimajući u obzir ciljeve utvrđene u poglavlju 3, ova strategija je usredsređena na četiri glavne grupe dijaloških grupa. </p>
<p class="normal">___________<br>
    <b><span class="stepen">5</span></b><i> Jan J. Lies, 2003</i></p>
<p class="wyq110---naslov-clana"><a name="str_6"></a>1. Donosioci odluka i multiplikatori/pokretači javnog mnjenja</p>
<p class="normal">Donosioci odluka i multiplikatori/pokretači javnog 
mnjenja imaju odlučujuću ulogu (delom i kao učesnici ili kao partneri) u
 primeni ove strategije, kao i u planiranju i sprovođenju 
komunikacijskih aktivnosti. Njihova osnovna uloga je da podstiču razmenu
 informacija i u svojoj specifičnoj sferi uticaja pokreću procese 
stvaranja i promene stavova u skladu sa komunikacijskim ciljevima 
Strategije, pristupom i ključnom porukom. </p>
<p class="normal">Podgrupe:</p>
<p class="normal">1) državni funkcioneri;</p>
<p class="normal">2) državni službenici;</p>
<p class="normal">3) narodni poslanici;</p>
<p class="normal">4) predstavnici političkih stranaka;</p>
<p class="normal">5) mediji (urednici i novinari);</p>
<p class="normal">6) privredni sektor/privredna udruženja;</p>
<p class="normal">7) sindikalne organizacije; </p>
<p class="normal">8) organizacije civilnog društva; </p>
<p class="normal">9) funkcioneri lokalne samouprave i odbornici u lokalnim skupštinama; </p>
<p class="normal">10) stručnjaci, univerzitetski profesori, nastavnici i učitelji;</p>
<p class="normal">11) verske zajednice i nosioci verskih zvanja;</p>
<p class="normal">12) diplomatski predstavnici država članica EU; </p>
<p class="normal">13) delegacija Evropske unije u Republici Srbiji; </p>
<p class="normal">14) poznate ličnosti iz javnog života (glumci, sportisti, umetnici).</p>
<p class="wyq110---naslov-clana"><a name="str_7"></a>2. Mladi</p>
<p class="normal">Za dijalošku grupu koju čine mladi proces pristupanja 
Republike Srbije EU je od posebne važnosti i oni će dugoročno gledano 
imati najviše koristi od pristupanja Republike Srbije EU. Prema 
rezultatima istraživanja javnog mnjenja, mladi (od 18 do 29 godina) 
najviše su zainteresovani da Republika Srbija postane članica EU, u 
kojoj vide svoju budućnost i šanse. Ta dijaloška grupa je važna i u 
ulozi budućih glasača na referendumu o pristupanju Republike Srbije EU. 
Posebno treba imati u vidu potencijal mladih da za teme o procesu 
pristupanja EU zainteresuju članove svojih porodica i da direktno utiču 
na njihove stavove prema prednostima članstva Republike Srbije u EU.</p>
<p class="normal">Podgrupe:</p>
<p class="normal">1) učenici osnovnih škola;</p>
<p class="normal">2) srednjoškolci; </p>
<p class="normal">3) studenti;</p>
<p class="normal">4) zaposlena omladina;</p>
<p class="normal">5) nezaposlena omladina.</p>
<p class="wyq110---naslov-clana"><a name="str_8"></a>3. Grupe osetljive na promene</p>
<p class="normal">Komunikaciji sa dijaloškom grupom čiji su članovi 
osetljivi na promene treba posvetiti posebnu pažnju sprovođenjem 
odgovarajućih aktivnosti i odabirom komunikacijskih sredstava. Posebno 
težište mora biti stavljeno na pružanje objektivnih informacija o 
direktnom uticaju procesa pristupanja Republike Srbije EU na njihove 
živote i živote njihovih porodica. U tom smislu treba posvetiti pažnju 
informisanju te dijaloške grupe o realnim pozitivnim promenama koje su 
osetili pripadnici sličnih segmenata stanovništva u zemljama novim 
članicama EU (npr. poljoprivrednici u Poljskoj su do ulaska u EU bili 
glavni protivnici procesa pristupanja njihove države EU, dok su sada 
najglasnije pristalice članstva u EU).</p>
<p class="normal">Podgrupe:</p>
<p class="normal">1) nezaposleni; </p>
<p class="normal">2) domaćice;</p>
<p class="normal">3) penzioneri;</p>
<p class="normal">4) poljoprivrednici;</p>
<p class="normal">5) osobe sa invaliditetom.</p>
<p class="wyq110---naslov-clana"><a name="str_9"></a>4. Protivnici pristupanja Republike Srbije EU</p>
<p class="normal">Dijalošku grupu koju čine protivnici pristupanja 
Republike Srbije EU najteže je sociodemografski i bihevioristički 
uokviriti, jer njeni članovi dolaze iz najrazličitijih segmenata društva
 i imaju različite motive za svoj negativan stav prema pristupanju 
Republike Srbije EU. Deo te populacije jednostavno nije dovoljno 
informisan o procesu pristupanja Republike Srbije EU, a drugi deo je 
protiv pristupanja Republike Srbije EU zato što oseća da je izgubio na 
ličnom planu u dosadašnjem procesu promena (u tranziciji), dok za 
negativan stav trećeg dela odlučujuću ulogu imaju stereotipi i strahovi 
od procesa pristupanja Republike Srbije EU usled pogrešnih tumačenja 
nacionalnih interesa, verskih ubeđenja (gubitak nacionalnog 
suvereniteta, identiteta i kulture). </p>
<p class="normal">Prednosti ove strategije i novog komunikacijskog 
pristupa kada je u pitanju komunikacija sa grupom protivnika pristupanja
 Republike Srbije EU jesu u uočavanju kontradikcije dosadašnje podele na
 tzv. "evropristalice" i "evroskeptike". Naime, prema istraživanju 
javnog mnjenja, petina ispitanika tvrdi da bi, uopšteno govoreći, 
članstvo Republike Srbije u EU bila loša stvar, dok je potencijal za 
povećanje te dijaloške grupe i u činjenici da više od trećine ispitanika
 ima podvojen stav prema pristupanju Republike Srbije EU, smatrajući da 
članstvo ne bi bilo ni dobro ni loše po državu. Sa druge strane, većina 
ispitanika (samim tim i deo protivnika pristupanja) smatra da reforme 
neophodne za pristupanje EU treba sprovesti zarad stvaranja "bolje 
Srbije" (više od dve trećine). Pomeranje konteksta u kome se odvija 
komunikacija o pristupanju Republike Srbije EU, a koje predlaže ova 
strategija, omogućava da se utiče na tu dijalošku grupu.</p>
<p class="wyq060---pododeljak"><a name="str_10"></a>VI UČESNICI I PARTNERI U KOMUNIKACIJI</p>
<p class="normal">Pristupanje Republike Srbije EU utiče na sve aspekte 
života. Sveobuhvatnost promena u državi i društvu koje prate taj proces 
zahteva preuzimanje odgovornosti svih državnih organa kako bi se podigla
 svest u javnosti o značaju procesa pristupanja Republike Srbije EU, ali
 i pridobila najšira podrška za sprovođenje neophodnih reformi. Posebnu 
odgovornost u tom procesu imaju Vlada, Narodna skupština i ostali organi
 državne uprave i lokalne samouprave.</p>
<p class="normal">Posebna pažnja u primeni ove strategije mora biti 
posvećena unapređenju međuresorne saradnje u okviru postojećih radnih 
tela (Koordinaciono telo za pristupanje EU, Stručna grupa i njene 
podgrupe), kao i poboljšanju koordinacije službi zaduženih za odnose sa 
javnošću u organima državne uprave, radi boljeg planiranja i 
koordinacije aktivnosti na dostizanju ciljeva ove strategije. Od velike 
važnosti za uspešno sprovođenje strategije jeste i unapređenje sistema 
komunikacije sa Narodnom skupštinom i njenim Odborom za evropske 
integracije, kao i sa lokalnom samoupravom (kroz saradnju sa Stalnom 
konferencijom gradova i opština, kao i direktno s predstavnicima 
lokalnih samouprava). Glavnu podršku za poboljšanje komunikacije i 
jačanje dijaloga treba da pruža Kancelarija za evropske integracije 
(konkretni mehanizmi za unapređenje predstavljeni su u 7. poglavlju: 
Pravci aktivnosti i sredstva komunikacije).</p>
<p class="normal">Jedan od ključnih učesnika u informisanju javnosti o 
procesu pristupanja Republike Srbije EU, pored Vlade, jeste Delegacija 
Evropske unije u Republici Srbiji, sa kojom je potrebno zajednički 
raditi na usklađivanju planova komunikacijskih aktivnosti, kao i na 
njihovoj realizaciji.</p>
<p class="normal">S obzirom na uticaj medija na formiranje javnog 
mnjenja, ključni partneri Vlade u sprovođenju komunikacijskih aktivnosti
 i prenošenju informacija o EU i procesu pristupanja Republike Srbije EU
 jesu elektronski i štampani mediji (nacionalni, regionalni i lokalni 
mediji). Kao vid daljeg unapređenja odnosa Kancelarije za evropske 
integracije s medijima, posebna pažnja mora biti usmerena na dalju 
izgradnju poverenja među partnerima unapređenjem redovnog dijaloga sa 
glavnim i odgovornim urednicima i direktorima medijskih kuća. Za 
postizanje ciljeva ove strategije posebno je važno podstaći medije na 
sektorski pristup obaveštavanju o pitanjima iz pojedinačnih oblasti 
važnih za pristupanje Republike Srbije EU, kao i na realizaciju 
programa, priloga i reportaža koji će građanima približiti svakodnevni 
život građana u EU, sa posebnim težištem na uspešnim primerima novijih 
članica (poljoprivrednici u Poljskoj, mali i srednji preduzetnici u 
Slovačkoj, studenti i mladi u Češkoj i Sloveniji itd.).</p>
<p class="normal">Vlada će u komunikaciji s javnošću posebnu pažnju 
posvetiti privrednom sektoru kao partneru, saradnjom sa privrednim 
komorama, Unijom poslodavaca, kao i sa sindikatima i privrednicima 
kreiranjem medijskih sadržaja, organizacijom javnih tribina i 
konferencija, izradom publikacija i korišćenjem drugih radnih sredstava.</p>
<p class="normal">Od organizacija civilnog društva (u daljem tekstu: 
OCD), kao važnog partnera u sprovođenju Strategije, očekuje se povratna 
informacija o efektima reformskih koraka (javna kontrola) Vlade, 
konstruktivna kritika, kao i njihova usredsređenost na praćenje 
sektorskih politika EU. OCD treba i da aktivno učestvuju u javnim 
raspravama tokom donošenja propisa i u komunikacijskim aktivnostima, 
posebno na lokalnom nivou, kao i da sarađuju sa lokalnim medijima. 
Efekti unapređenja partnerskog odnosa Vlade i OCD jesu bolje obrazovanje
 i viši nivo informisanosti građana o sektorskim politikama, sa posebnim
 težištem na uklanjanju predrasuda koje imaju članovi dijaloških grupa. </p>
<p class="normal">Akademska zajednica, nastavnici i učitelji, takođe su 
važan partner Vlade u komunikacijama o pristupanju Republike Srbije EU, 
pre svega zbog svog uticaja na stvaranje vrednosnih stavova mladih. </p>
<p class="normal">S obzirom na to da veliki deo populacije čine vernici i
 pripadnici verskih zajednica, izgradnja partnerskog odnosa sa 
tradicionalnim verskim zajednicama veoma je značajna u komunikaciji sa 
građanima. </p>
<p class="normal">Najvažniji partneri Vlade u komunikaciji s građanima su:</p>
<p class="normal">1) mediji;</p>
<p class="normal">2) OCD;</p>
<p class="normal">3) privredni sektor;</p>
<p class="normal">4) akademska zajednica, nastavnici i učitelji;</p>
<p class="normal">5) lokalna samouprava;</p>
<p class="normal">6) verske zajednice;</p>
<p class="normal">7) Delegacija EU u Republici Srbiji; </p>
<p class="normal">8) ambasade država članica EU.</p>
<p class="wyq060---pododeljak"><a name="str_11"></a>VII PRAVCI AKTIVNOSTI I SREDSTVA KOMUNIKACIJA </p>
<p class="normal">Na osnovu uvida u organizaciju nadležnih državnih 
organa i organizacija, zaključeno je da ključni problemi, utvrđeni u 
poglavlju 2 ove strategije nisu prouzrokovani nedostatkom institucija i 
mehanizama i da ih je moguće otkloniti stalnim unapređivanjem planiranja
 i koordinacije komunikacijskih aktivnosti u radu nadležnih državnih 
organa i organizacija. Stoga je prvi pravac delovanja da se u redovne 
aktivnosti nadležnih državnih organa i organizacija uvede i predlaganje i
 planiranje komunikacijskih aktivnosti koje proizlaze iz njihovog 
pojedinačnog delokruga.</p>
<p class="normal">1. Ova aktivnost podrazumeva da članovi Koordinacionog
 tela za proces pristupanja Republike Srbije EU i Stručne grupe i njenih
 podgrupa u saradnji sa službama za odnose sa javnošću u ministarstvima,
 a u skladu sa ciljevima, pristupom, utvrđenom ključnom porukom i 
jezikom daju i informativni kontekst i sadržaj uz tematiku koju obrađuju
 (Kakav konkretan uticaj na svakodnevni život ima donošenje određenih 
propisa ili formiranje institucija? Koje se specifične poruke 
prilagođene ključnoj poruci mogu definisati u komunikacijskim 
aktivnostima? Da li postoje eventualni troškovi i na koji način će se 
oni obrazložiti?).</p>
<p class="normal">2. U koordinaciji sa Kancelarijom za evropske 
integracije treba potom odrediti sredstva i kanale komunikacije koji su 
relevantni za određene dijaloške grupe. </p>
<p class="normal">Potrebno je izraditi interne komunikacijske mape 
"Argumenti za Evropu u Srbiji" koje prenose zadatke i obaveze preuzete 
iz procesa pristupanja Republike Srbije EU u predloženi komunikacijski 
okvir, a u skladu sa utvrđenim ciljevima i ključnom porukom. Cilj mapa 
je pre svega da olakšaju utvrđivanje komunikacijskih aktivnosti i da 
prenesu koristi od promena i usklađivanja sa standardima EU na polje 
svakodnevnog života. Tokom procesa pristupanja Republike Srbije EU i 
stalnim dopunjavanjem mapa, praktično se stara baza podataka koja 
obaveze iz procesa pristupanja Republike Srbije EU predstavlja novi 
pristup komunikacijama koji je zadat Strategijom (npr. koje su lične 
koristi relevantnih dijaloških grupa od: sprovođenja Zakona o 
bezbednosti hrane, uvođenja evropskih standarda u veterinarsku kontrolu,
 primene Zakona o zaštiti potrošača itd.). </p>
<p class="normal">Kao drugi važan pravac aktivnosti jesu redovne konsultacije:</p>
<p class="normal">1) između Kancelarije za evropske integracije, 
Kancelarije Vlade za odnose sa medijima, šefova službi za odnose sa 
javnošću i članova Koordinacionog tela za proces pristupanja Republike 
Srbije EU kako bi se unapredile veštine planiranja i upravljanja 
komunikacijama o pristupanju Republike Srbije EU;</p>
<p class="normal">2) između Kancelarije za evropske integracije i 
Delegacije Evropske unije u Republici Srbiji sa ciljem planiranja 
zajedničkih komunikacijskih aktivnosti i stvaranja sinergije u odnosima 
sa javnošću (u predstavljanju konkretnih rezultata projekata 
finansiranih iz fondova EU, važnosti primene zakona za svakodnevni život
 građana, uklanjanju predrasuda i strahova od procesa pristupanja 
Republike Srbije EU, obaveštavanju o pozitivnim primerima iz novijih 
zemalja članica itd.);</p>
<p class="normal">3) između Kancelarije za evropske integracije i Odbora
 za evropske integracije Narodne skupštine radi bolje usklađenosti 
komunikacijskih aktivnosti.</p>
<p class="normal">Treći pravac aktivnosti u oblasti boljeg upravljanja 
komunikacijama jeste formiranje mreže stručnjaka 
(multiplikatora/prenosilaca poruka) iz svih sektorskih politika, koji bi
 pružali stručne i uverljive odgovore na brojna i raznovrsna pitanja, 
bilo da te odgovore daju predstavnici medija, bilo u direktnoj 
komunikaciji na javnim tribinama, konferencijama, okruglim stolovima. Za
 utvrđivanje te mreže i koordinaciju s njom treba da budu zaduženi 
predstavnici podgrupa stručnih grupa, uz podršku Sektora za komunikacije
 i obuku Kancelarije za evropske integracije. </p>
<p class="wyq090---pododsek"><a name="str_12"></a>AKTIVNOSTI NA UNAPREĐENJU KOMUNIKACIJA</p>
<p class="normal">Potrebno je nastaviti sa postojećim komunikacijskim 
sredstvima i aktivnostima koje Kancelarija za evropske integracije 
sprovodi, kao što su: istraživanja javnog mnjenja (i po potrebi 
istraživanja koja se sprovode metodom fokus-grupe), izdavaštvo (knjige i
 periodične specijalizovane publikacije, bilteni), internet stranica 
www.seio.gov.rs, posebni projekti (Dan Evrope, Otvorena vrata u 
Kancelariji za evropske integracije itd.), konferencije, okrugli 
stolovi, seminari, predavanja, radionice, kvizovi, oglasi, posebni 
dodaci u dnevnim i nedeljnim novinama, tribine i posete gradovima, 
konferencije za novinare. </p>
<p class="wyq110---naslov-clana"><a name="str_13"></a>Pravci aktivnosti za unapređenje postojećih sredstava komunikacija: </p>
<p class="normal">1. Obuke i studijska putovanja za novinare</p>
<p class="normal">Na ovom polju potrebno je pomeriti težište obrazovanja
 sa informacija o procesu pristupanja Republike Srbije EU na uticaj na 
svakodnevni život koji taj proces donosi (npr. kako prepoznati 
konkretnu, životnu situacija iz primene Zakona o zaštiti potrošača ili 
Zakona o upravljanju otpadom). Sa druge strane, novinare treba 
upoznavati sa pozitivnim primerima iz zemalja članica - kako je proces 
promena uticao na pojedince i pojedine društvene grupe.</p>
<p class="normal">Tematsko težište studijskih putovanja delom treba 
izmestiti iz okvira upoznavanja sa institucijama EU ili sa upoznavanja 
sa državnim institucijama i učesnicima takvih putovanja ponuditi 
programe koji prikazuju konkretne rezultate promena (posete 
predstavnicima malih i srednjih preduzeća, školama, fakultetima, 
bolnicama, poljoprivrednim gazdinstvima).</p>
<p class="normal">2. Redovna komunikacija sa medijima</p>
<p class="normal">I u redovnoj komunikaciji sa medijima treba nastojati 
se da novinari dobijaju informacije o konkretnim primerima iz procesa 
pristupanja Republike Srbije EU i o životnim aspektima tematike za koju 
se pojedini novinari interesuju. Pomenuta mreža stručnjaka treba da 
olakša izbor i proširi broj mogućih stručnih sagovornika.</p>
<p class="normal">Radi unapređenja odnosa sa medijima treba jednom u tri
 meseca (neposredno uoči objavljivanja izveštaja o sprovođenju 
Nacionalnog plana za integraciju Republike Srbije u EU) organizovati 
konsultacije direktora Kancelarije za evropske integracije sa 
novinarima, glavnim i odgovornim urednicima i direktorima medija. Cilj 
konsultacija je, pre svega, pravovremena razmena informacija, saglasno 
utvrđenim ciljevima i novim komunikacijskim pristupom.</p>
<p class="normal">Kao nadogradnja redovnim odnosima sa medijima, 
potrebno je utvrditi i sistematizovati specijalizovane medijske formate i
 sadržaje u korelaciji sa dijaloškim grupama ("Znanje na poklon", 
"Domaćin", "Eksploziv", "Ekskluziv", "Oko", www.b92.rs/BIZ, 
www.infostud.com). Takva baza podataka treba da olakša i stvaranje 
predloga za moguće kokreiranje sadržaja (saradnja u produkciji TV 
priloga i reportaža, priloga u novinama i na internet stranicama).</p>
<p class="normal">3. Izložbe</p>
<p class="normal">Organizovanje izložbi "Moja Evropa" sa fotografijama i
 porukama tipičnih predstavnika određenih dijaloških grupa o uticaju 
pristupanja Republike Srbije EU na svakodnevni život. Takve namenske 
izložbe mogu se lako postaviti širom Republike Srbije, a otvaranje se 
može iskoristiti kao povod za javne tribine u kojima učestvuju i poznate
 ličnosti (sportisti, glumci, razni umetnici).</p>
<p class="wyq110---naslov-clana"><a name="str_14"></a>Proširivanje komunikacijskih aktivnosti</p>
<p class="normal">1. Jačanje saradnje s jedinicama lokalnih zajednica 
(neophodno je da lokalne samouprave u okviru svojih kapaciteta oforme 
tzv. EU timove, koji treba da u saradnji sa Kancelarijom za evropske 
integracije izrađuju plan komunikacijskih aktivnosti u svojim 
opštinama/gradovima).</p>
<p class="normal">2. Kreiranje većih i manjih kampanja i medijskih 
događaja vezanih za posebne datume koji su u vezi sa dijaloškim grupama 
(npr. 21. februar, Dan maternjeg jezika; 15. mart, Dan potrošača; 24. 
maj, Dan ćiriličnog pisma; 12. avgust, Međunarodni dan mladih; 8. 
septembar, Dan opismenjavanja; 26. septembar, Evropski dan jezika; 14. 
novembar, Dan borbe protiv dijabetesa; 3. decembar, Međunarodni dan 
osoba sa invaliditetom; 5. decembar, Međunarodni dan volontera).</p>
<p class="normal">3. Uključivanje ličnosti iz javnog života kao 
prenosilaca poruka sprovođenjem kampanja, na javnim tribinama i 
medijskim događajima.</p>
<p class="normal">4. Jačanje saradnje sa nacionalnim i lokalnim medijima
 (stalne konsultacije sa glavnim i odgovornim urednicima, izrada 
zajedničkih sadržaja, posebnih dodataka, reportaža).</p>
<p class="normal">5. Saradnja sa verskim zajednicama (učešće tradicionalnih verskih zajednica u medijskim događajima, izrada medijskih sadržaja).</p>
<p class="normal">6. Podsticanje različitih aktivnosti posvećenih mladima (studijska putovanja za studente i srednjoškolce, školska partnerstva).</p>
<p class="normal">7. Studijska putovanja i programi saradnje za relevantne interesne grupe (poljoprivrednici, preduzetnici, industrija).</p>
<p class="normal">8. Informativne kampanje za određene dijaloške grupe.</p>
<p class="normal">9. Godišnji konkurs za projekte civilnog sektora u vezi sa EU. </p>
<p class="wyq110---naslov-clana"><a name="str_15"></a>Nova sredstva komunikacija</p>
<p class="normal">1. Internet-portal o EU (uz aktivno korišćenje 
društvenih medija, kako od strane same Kancelarije kao institucije, tako
 i direktora Kancelarije za evropske integracije i potpredsednika Vlade 
zaduženog za evropske integracije - <i>twitter/facebook</i>). </p>
<p class="normal">2. Posebno pripremljeni "<i>online content</i>" prilozi za internet-portale drugih subjekata (<i>online</i> specijali u saradnji sa relevantnim medijima).</p>
<p class="normal">3. EU info tačke širom Republike Srbije. </p>
<p class="normal">4. Besplatan EU info telefon.</p>
<p class="wyq060---pododeljak"><a name="str_16"></a>VIII NAČIN I SREDSTVA KOMUNIKACIJA I DIJALOŠKE GRUPE</p>
<p class="normal">TABELARNI PRIKAZ</p>
<table class="tsaokvirom" cellspacing="0" border="1">
  <tbody><tr>
    <td rowspan="15"><p class="normalcentar">MULTIPLIKATORI </p>      </td>
    <td><p class="normalcentar">Dijaloške grupe </p></td>
    <td><p class="normal">Način i sredstva komunikacija </p></td>
  </tr>
  <tr>
    <td><p class="normalcentar">Državni funkcioneri </p></td>
    <td><p class="normal">Unapređena metodologija rada u Koordinacionom 
telu za proces pristupanja Republike Srbije EU (komunikacijske 
aktivnosti) i koordinacija sa Kancelarijom za evropske integracije; 
koordinacija izrade i stalnog ažuriranja mapa "Argumenti za Evropu u 
Srbiji"; seminari, konferencije, javne tribine, okrugli stolovi, 
medijski sadržaji, publikacije, internet-portal, <i>o</i><i>nline</i> društvene mreže </p></td>
  </tr>
  <tr>
    <td><p class="normalcentar">Državni službenici </p></td>
    <td><p class="normal">Seminari, radionice, odnosi sa medijima, 
obuke, publikacije, mapiranje mreže stručnjaka, izrada i ažuriranje mapa
 "Argumenti za Evropu", publikacije, javne tribine, okrugli stolovi, 
internet-portal, unapređivanje metodologije rada u radnim telima za 
pregovore uvođenjem komunikacijskih aktivnosti kao redovne teme dnevnog 
reda </p></td>
  </tr>
  <tr>
    <td><p class="normalcentar">Narodni poslanici </p></td>
    <td><p class="normal">Seminari, konferencije, javne tribine, publikacije, medijski sadržaji, okrugli stolovi, namenske kampanje, internet-portal, <i>online</i> društvene mreže</p></td>
  </tr>
  <tr>
    <td><p class="normalcentar">Predstavnici političkih stranaka </p></td>
    <td><p class="normal">Seminari, medijski sadržaji, okrugli stolovi, javne tribine, publikacije, informativne kampanje</p></td>
  </tr>
  <tr>
    <td><p class="normalcentar">Mediji (urednici i novinari) </p></td>
    <td><p class="normal">Redovni odnosi sa medijima, predlaganje tema i sagovornika, zajednička izrada sadržaja (<i>online</i> specijala, dodataka, reportaža...), seminari, studijska putovanja, javne tribine, redovne konsultacije, internet-portal, <i>online</i>
 društveni mediji, obuke, rezultati istraživanja javnog mnjenja i 
istraživanja sprovedenih metodom fokus-grupa, posete gradovima (obilazak
 konkretnih projekata) </p></td>
  </tr>
  <tr>
    <td><p class="normalcentar">Privredni sektor </p></td>
    <td><p class="normal">Publikacije, seminari, tematski medijski sadržaji, javne tribine, info-telefon, studijska putovanja, internet-portal, predavanja</p></td>
  </tr>
  <tr>
    <td><p class="normalcentar">Sindikalne organizacije </p></td>
    <td><p class="normal">Namenski medijski sadržaji, publikacije, seminari, javne tribine, info-telefon, internet-portal, okrugli stolovi, predavanja</p></td>
  </tr>
  <tr>
    <td><p class="normalcentar">Organizacije civilnog društva </p></td>
    <td><p class="normal">Finansiranje projekata OCD, javne tribine, 
kampanje, tematski medijski sadržaji, medijski događaji, publikacije, 
okrugli stolovi, koordinacija zajedničkih akcija </p></td>
  </tr>
  <tr>
    <td><p class="normalcentar">Funkcioneri i službenici lokalne samouprave i odbornici u lokalnim skupštinama</p></td>
    <td><p class="normal">Saradnja sa "EU službenicima/timovima", 
seminari, publikacije, okrugli stolovi, medijski sadržaji, info-telefon,
 EU info-tačke, saradnja na organizaciji zajedničkih medijskih događaja 
(izložbi, uličnih akcija itd.)</p></td>
  </tr>
  <tr>
    <td><p class="normalcentar">Stručnjaci, univerzitetski profesori, nastavnici i učitelji</p></td>
    <td><p class="normal">Konferencije, seminari, radionice, namenski 
medijski sadržaji, EU info-tačke, internet-portal, studijska putovanja, 
publikacije, obuke, saradnja u okviru "mreže stručnjaka", <i>online</i> društvene mreže, podsticanje školskih partnerstava</p></td>
  </tr>
  <tr>
    <td><p class="normalcentar">Verske zajednice i nosioci verskih zvanja</p></td>
    <td><p class="normal">Konferencije, javne tribine, predavanja, 
publikacije, namenski medijski sadržaji, internet-portal, saradnja na 
javnim događanjima, informativne kampanje</p></td>
  </tr>
  <tr>
    <td><p class="normalcentar">Predstavnici država članica (diplomate) </p></td>
    <td><p class="normal">Konferencije, javne tribine, medijski sadržaji, koordinacija zajedničkih aktivnosti, internet-portal, publikacije</p></td>
  </tr>
  <tr>
    <td><p class="normalcentar">Delegacija Evropske unije u Republici Srbiji</p></td>
    <td><p class="normal">Redovne konsultacije i koordinacija 
aktivnosti, posete projektima finansiranim iz fondova EU, medijski 
sadržaji, javne tribine, konferencije, okrugli stolovi, zajedničke 
info-kampanje</p></td>
  </tr>
  <tr>
    <td><p class="normalcentar">Poznate ličnosti iz javnog života</p></td>
    <td><p class="normal">Seminari, podsticanje na zajedničke aktivnosti, javne tribine, izložbe, kvizovi i takmičenja, internet-portal, <i>online</i> društvene mreže</p></td>
  </tr>
  <tr>
    <td rowspan="5"><p class="normalcentar">MLADI </p></td>
    <td><p class="normalcentar">Učenici osnovnih škola </p></td>
    <td><p class="normal">Takmičenja, kvizovi, EU info-tačke, medijski sadržaji, javne tribine, predavanja, seminari, info-telefon, internet-portal, <i>online</i> društvene mreže, izložbe, podsticanje školskih partnerstava</p></td>
  </tr>
  <tr>
    <td><p class="normalcentar">Srednjoškolci </p></td>
    <td><p class="normal">Publikacije, medijski sadržaji, javne 
rasprave, seminari, radionice, kvizovi, info-telefon, EU info-tačke, 
javne tribine, studijska putovanja, internet-portal, <i>online</i> 
društvene mreže, izložbe, informativne kampanje, podsticanje na učešće u
 programima razmene, podsticanje na učešće u programima za mlade na 
evropskom nivou </p></td>
  </tr>
  <tr>
    <td><p class="normalcentar">Studenti </p></td>
    <td><p class="normal">Publikacije, medijski sadržaji, predavanja, 
konferencije, javne tribine, medijski događaji, EU info-centri, 
info-telefon, izložbe, informativne kampanje, studijska putovanja i 
podsticanje na učešće u programima razmene studenata, podsticanje na 
učešća u programima za mlade na evropskom nivou, obuka za pisanje 
projekata </p></td>
  </tr>
  <tr>
    <td><p class="normalcentar">Zaposlena omladina </p></td>
    <td><p class="normal">Publikacije, medijski sadržaji, javne tribine, seminari, internet-portal, info-telefon, EU info-centri, studijska putovanja, <i>online</i> društvene mreže</p></td>
  </tr>
  <tr>
    <td><p class="normalcentar">Nezaposlena omladina </p></td>
    <td><p class="normal">Medijski sadržaji, publikacije, predavanja, 
javne tribine, informativne kampanje, internet-portal, EU info-centri, 
info-telefon, <i>online</i> društvene mreže, stručne prakse</p></td>
  </tr>
  <tr>
    <td rowspan="5"><p class="normal" align="center">GRUPE OSETLJIVE NA PROMENE </p></td>
    <td><p class="normalcentar">Nezaposleni </p></td>
    <td><p class="normal">Medijski sadržaji, info-telefon, publikacije, 
javne tribine, medijski događaji, seminari, informativne kampanje, 
akcije sa OCD, podsticanje na učešće u programu "Mladi u akciji" (sa 
posebnim akcentom na EVS - evropski volonterski servis) </p></td>
  </tr>
  <tr>
    <td><p class="normalcentar">Domaćice </p></td>
    <td><p class="normal">Medijski sadržaji, seminari, izložbe, 
info-telefon, javne tribine, internet-portal, informativne kampanje, 
medijski događaji sa javnim ličnostima</p></td>
  </tr>
  <tr>
    <td><p class="normalcentar">Penzioneri </p></td>
    <td><p class="normal">Medijski sadržaji, javne tribine, publikacije, EU info-centri, informativne kampanje, medijski događaji sa javnim ličnostima</p></td>
  </tr>
  <tr>
    <td><p class="normalcentar">Osobe sa invaliditetom </p></td>
    <td><p class="normal">Publikacije, medijski sadržaji, akcije sa OCD, internet-portal, EU info-tačke, seminari</p></td>
  </tr>
  <tr>
    <td><p class="normalcentar">Poljoprivrednici </p></td>
    <td><p class="normal">Medijski sadržaji, javne tribine, posete 
opštinama, unapređenje saradnje sa lokalnim medijima, unapređenje 
saradnje sa lokalnim samoupravama, izložbe, info-telefon, EU info-tačke,
 predavanja, medijski događaji sa javnim ličnostima </p></td>
  </tr>
  <tr>
    <td><p class="normalcentar">PROTIVNICI PRISTUPANJA EU </p></td>
    <td><p class="normalcentar">&nbsp; </p></td>
    <td><p class="normal">Medijski sadržaji, javne tribine, seminari, 
obuke, predavanja, publikacije, info-telefon, EU info-tačke, 
informativne kampanje, medijski događaji sa javnim ličnostima, 
zajedničke aktivnosti sa OCD </p></td>
  </tr>
</tbody></table>
<p class="normalprored">&nbsp; </p>
<p class="wyq060---pododeljak"><a name="str_17"></a>IX KOMUNIKACIJA SA MEĐUNARODNIM ČINIOCIMA</p>
<p class="normal">Veliki je značaj komunikacije sa međunarodnim 
činiocima, poput institucija EU, vlada i parlamenata zemalja članica EU,
 inostranih medija, instituta i relevantne stručne javnosti u 
međunarodnoj zajednici, međunarodnim finansijskim institucijama i drugim
 važnim međunarodnim činiocima. Komunikacija s njima je od presudne 
važnosti za dalji proces pristupanja Republike Srbije EU.</p>
<p class="normal">Zbog specifičnosti komunikacijskih problema, drugačije
 definicije komunikacijskih ciljeva, pristupa, sadržaja i poruka, kao i 
drugačijeg karaktera dijaloških grupa, potrebno je izraditi posebnu 
strategiju za komunikaciju sa međunarodnim činiocima, kao i akcioni plan
 za njeno sprovođenje.</p>
<p class="wyq060---pododeljak"><a name="str_18"></a>X PRAĆENJE I OCENA</p>
<p class="normal">Pristupajući sistemski primeni smernica utvrđenih u 
Strategiji, Kancelarija za evropske integracije treba da, uz 
konsultacije sa ostalim ministarstvima, izrađuje godišnje planove 
komunikacijskih aktivnosti u kojima su jasno utvrđene aktivnosti, rokovi
 i finansijska sredstva neophodna za njihovo sprovođenje. Godišnje 
planove komunikacijskih aktivnosti donosi Vlada. Rezultati sprovođenja 
ove strategije i ispunjenost ciljeva koji su u njoj utvrđeni ocenjuju se
 na osnovu rezultata redovnih istraživanja javnog mnjenja, istraživanja 
koja se sprovode metodom fokus-grupa, kao i kroz redovne konsultacije sa
 organizacijama civilnog društva.</p>
<p class="normal">Kako je upravljanje komunikacijama u svojoj strukturi 
ciklično, Kancelarija za evropske integracije treba da, uz ocene 
ispunjenosti komunikacijskih ciljeva, ali i stalnim praćenjem 
sprovođenja Strategije i okvira u kojima se sprovodi, prilagođava 
Strategiju eventualno promenjenim ciljevima, novonastalim situacijama, 
problemima i resursima.</p>
<p class="wyq060---pododeljak"><a name="str_19"></a>XI AKCIONI PLAN</p>
<p class="normal">Vlada će doneti prvi godišnji akcioni plan za 
sprovođenje Strategije komunikacije o pristupanju Republike Srbije 
Evropskoj uniji u roku od šest meseci od dana sticanja statusa kandidata
 za članstvo u EU.</p>
<p class="wyq060---pododeljak"><a name="str_20"></a>XII ZAVRŠNA ODREDBA</p>
<p class="normal">Ovu strategiju objaviti u "Službenom glasniku Republike Srbije".</p>
<p class="normalprored">&nbsp; </p>
<p class="wyq080---odsek"><a name="str_21"></a>Prilog 1</p>
<p class="normalprored">&nbsp; </p>
<p class="wyq080---odsek"><a name="str_22"></a>PREDLOG ZNAKA I SLOGANA PROCESA PRISTUPANJA SRBIJE EVROPSKOJ UNIJI</p>
<p class="normal" align="center"><img src="t12_0122_files/t12_0122_s001.gif" width="180" height="242"></p>
<p class="normalcentar">O nama se radi / O tebi se radi</p>
<p class="normalcentar">Bolji zbog sebe / Bolji zbog nas </p>
</div></body></html>