Vlada Republike Srbije



Program reformi politike zapošljavanja i socijalne politike 
u procesu pristupanja Evropskoj uniji









maj 2016.


Sadržaj:
Program reformi politike zapošljavanja i socijalne politike	3
1. UVOD: OPŠTI KONTEKST EKONOMSKE I SOCIJALNE POLITIKE	4
2. NAJVAŽNIJI IZAZOVI U OBLASTI POLITIKE ZAPOŠLjAVANjA I SOCIJALNE POLITIKE	7
2.1. Tržište rada i zapošljavanje	7
2.1.1. Uvod – opšte karakteristike tržišta rada	7
2.1.2. Ključni izazovi	10
2.2. Ljudski kapital i veštine	19
2.2.1. Uvod	19
2.2.2. Najvažniji izazovi u oblasti ljudskog kapitala i veština	21
2.3. Socijalno uključivanje i socijalna zaštita	25
2.3.1. Izazovi u oblasti socijalne i dečije zaštite	25
2.3.2. Izazovi za penzijski sistem	30
2.3.3. Izazovi u zdravstvenoj zaštiti stanovnika i zdravstvenom sistemu	35
3. REFORME POLITIKE ORIJENTISANE KA PAMETNOM, ODRŽIVOM I INKLUZIVNOM RASTU	39
3.1. Tržište rada i zapošljavanje	39
3.1.1. Reforme u odnosu na izazove na strani tražnje za radom	39
3.1.2. Reforme u odnosu na izazove na strani ponude rada	40
3.2. Ljudski kapital i veštine	43
3.3. Socijalno uključivanje i socijalna zaštita	47
3.3.1. Pravci daljih promena i mere u sferi socijalne i dečije zaštite	47
3.3.2. Pravci daljih promena i mere u sferi penzijskog sistema	51
3.3.3. Pravci daljih promena i mere u sferi zdravstvene zaštite stanovnika i zdravstvenog sistema	55
4. UPRAVA I FINANSIRANjE	59
4.1. Izgradnja kapaciteta, reforme uprave i institucija	59
4.1.1. Tržište rada i zapošljavanje	60
4.1.2. Ljudski kapital i veštine	62
4.1.3. Socijalno uključivanje i socijalna zaštita	63
4.1.4. Socijalni dijalog	64
4.2. Državni budžet i sredstva Evropske unije	66
4.2.1. Troškovi sprovođenja Programa reformi u oblasti zapošljavanja i socijalne politike (ESRP)	66
4.3. Praćenje sprovođenja i ostvarenog napretka Programa reformi politika zapošljavanja i socijalne politike (ESRP)	67
4.3.1. Sistem praćenja, izveštavanja i evaluacije sprovođenja ESRP	68
4.3.2. Pokazatelji za praćenje sprovođenja ESRP	69
4.3.3. Izvori podataka	70
5. ANEKS	71
 
 

Program reformi politike zapošljavanja i socijalne politike

Na osnovu Strategije proširenja Evropske unije 2013-2014, Evropska komisija je pokrenula novi proces kojim će za zemlje u procesu pristupanja biti utvrđeni i praćeni prioriteti u oblasti zapošljavanja i socijalne politike – Program reformi politike zapošljavanja i socijalne politike (Employment and Social Reform Programme – ESRP). 
Primena ESRP će biti strateški proces, strukturiran po modelu Strategije „Evropa 2020” koju primenjuju države članice i koji će pratiti proces evropskih integracija kao glavni mehanizam za dijalog o prioritetima Republike Srbije u oblasti socijalne politike i zapošljavanja u procesu pristupanja EU. 
Proces izrade ESRP u Republici Srbiji zvanično je započet u septembru 2013. godine i  usvojen je od strane Vlade Republike Srbije  u maju  2016. godine. Ceo proces izrade bio je otvoren i svi nacionalni partneri su u više navrata bili konsultovani i pozvani da se aktivno uključe u izradu dokumenta, kako bi se osigurao kvalitet i reprezentativnost dokumenta, kao i podrška svih društvenih aktera i socijalnih partnera. Evropska komisija prati proces primene ovog programa na godišnjem nivou, kako kroz godišnje izveštaje o napretku, tako i kroz tematske sastanke i konferencije. 
Program reformi politike zapošljavanja i socijalne politike obuhvata pre svega tržište rada i zapošljavanje, ljudski kapital i veštine, kao i socijalno uključivanje i socijalnu zaštitu, kao i izazove u sistemu penzija i zdravstvene zaštite. Posebno težište će biti na zapošljavanju mladih, zbog izuzetno visoke stope nezaposlenosti mladih . 
U sprovođenje ovog programa biće potrebno uložiti dodatne resurse u odnosu na sredstva iz budžeta. Pored toga, neophodno je obezbediti međusobnu usklađenost prioriteta i rešenja sadržanih u ovom i u drugim zajedničkim strateškim dokumentima Republike Srbije i Evropske unije, kao što su dokumenti u okviru procesa dobrog ekonomskog upravljanja  i IPA Strateški dokument za Srbiju . 


 
1. UVOD: OPŠTI KONTEKST EKONOMSKE I SOCIJALNE POLITIKE

Republika Srbija je, kao kandidat za članstvo u EU od 01. marta 2012, stupanjem na snagu Sporazuma o stabilizaciji i pridruživanju 01. septembra 2013. godine i otpočinjanjem pristupnih pregovora 21. januara 2014. godine, potvrdila svoju stratešku orijentaciju ka ubrzanju procesa evropskih integracija. 
Opštu ekonomsku situaciju poslednjih godina u Srbiji karakterišu dva trenda. Jedan je praćen izraženim privrednim rastom do 2008. godine, a drugi usporavanjem rasta od 2008. godine kada privreda Srbije u pojedinim godinama beleži i negativan privredni rast. 
Spoljne i unutrašnje neravnoteže i slabosti koje su karakterisale privredu Srbije i u periodu pre izbijanja krize dodatno su pojačane u periodu nakon izbijanja krize. Opšti ekonomski položaj zemlje značajno je pogoršan, što je uticalo i na pogoršanje socijalnog položaja, negativan trend indikatora tržišta rada, rast siromaštva i smanjivanje standarda života u zemlji. Pozitivni rezultati mera fiskalne konsolidacije preduzetih tokom 2015. godine, odrazili su se na smanjivanje spoljnih i unutrašnjih neravnoteža i donekle su ublažili ovaj negativan trend.
Republika Srbija je 2015. godinu završila sa procenjenim realnim privrednim rastom od 0,8% . Kako je tokom 2014. godine ostvaren realan pad od 1,8%, a 2013. bio primetan blag trend oporavka (ostvareni privredni rast iznosio je 2,6%), privreda Srbije još uvek ne pokazuje znake stabilnog oporavka (tokom 2012. godine ostvaren je negativan privredni rast od 1,0%). 
Prema projekcijama iznetim u Fiskalnoj strategiji za 2016. godinu, sa projekcijama za 2017. i 2018. godinu , i Programu ekonomskih reformi (ERP) za period 2016-2018. godine , očekuje se ubrzavanje oporavka sa stopama rasta od 1,8%, 2,2% i 3,5% respektivno u narednom trogodišnjem periodu. 
Vlada je preuzela određene korake za rešavanje brojnih prepreka koje usporavaju rast. Fiskalna konsolidacija i ekonomski oporavak postavljeni su kao glavni cilj Vlade . Izveštaj o napretku  koji je EK usvojila novembra 2015. godine naglašava značaj održavanja fiskalne konsolidacije, kao i sprovođenja planiranih reformi. Kredibilni srednjoročni plan strukturnih reformi, zajedno sa merama fiskalne konsolidacije, predstavlja ključni uslov za ostvarivanje osnovnih ciljeva ekonomske politike Vlade u naredne tri godine. Novembra 2014. godine Misija MMF-a postigla je dogovor na nivou tima sa Srbijom o stand-by aranžmanu iz predostrožnosti. U saopštenju  MMF-a se navodi da novi ekonomski program Srbije ima za cilj da stvori uslove za održiv rast i otvaranje novih radnih mesta tokom srednjoročnog perioda putem sprovođenja ambiciozne fiskalne konsolidacije i strukturnih reformi. Nakon misije MMF-a radi četvrte revizije aranžmana iz predostrožnosti u februaru 2016. godine zaključeno je da ekonomski program Srbije ostvario dobre rezultate, i svi kvantitativni ciljevi izvršenja za kraj decembra su ispunjeni, a većinom i značajno premašeni .
Osnovni ciljevi ekonomske politike Republike Srbije su prepoznati u Fiskalnoj strategiji za 2016. godinu sa projekcijama za 2017. i 2018. godinu : 
1.	Nastavak sprovođenja mera fiskalne konsolidacije, održavanje makroekonomske stabilnosti uz zaustavljanje daljeg rasta duga i uspostavljanje trenda njegovog smanjenja;
2.	Jačanje stabilnosti i otpornosti finansijskog sektora rešavanjem pitanja problematičnih kredita i  
3.	Otklanjanje prepreka privrednom rastu i podizanju konkurentnosti sprovođenjem sveobuhvatnih strukturnih reformi i nastavak primene strukturnih reformi, posebno u domenu javnih preduzeća, kao i podizanje efikasnosti javnog sektora.
Dok je fokus ciljeva fiskalne politike Republike Srbije prepoznatih u Fiskalnoj strategiji za 2016. godinu sa projekcijama za 2017. i 2018. godinu na daljem jačanju poreske discipline, povećanju efikasnosti naplate poreza i borbi protiv sive ekonomije .
Fiskalna kretanja na kraju 2015. godine pokazuju deficit konsolidovanog sektora države od 3,7% BDP-a . Fiskalni debalans je i dalje veoma visok, a u velikim privrednim sektorima je neophodna reforma . Prema projekcijama iznetim u Fiskalnoj strategiji u 2016. godini deficit konsolidovanog sektora države uz primenu mera fiskalne konsolidacije iznosiće 4,0% BDP, uz dodatno smanjivanje u 2017. i 2018. godini, kada bi iznosio 1,8% BDP-a. Bez pomenutih mera, procena je da bi deficit konsolidovanog sektora države 2018. Godine iznosio 6,5% BDP-a.
Jedan od ciljeva fiskalne politike u narednom periodu je smanjenje udela javnog duga u BDP-u koji je u periodu od 2008. do 2013. godine ušao u eksplozivnu putanju rasta. Vlada je početkom oktobra 2013. godine usvojila novi paket mera za stabilizaciju javnih finansija i oporavak privrede.  Mere uključuju izmene kako na rashodnoj strani budžeta (kroz smanjenje mase zarada u javnom sektoru, smanjenje subvencija javnim preduzećima i uštede na robama i uslugama), tako i na prihodnoj strani budžeta (prvenstveno kroz povećanje PDV-a). Ove mere u određenoj meri su ublažile trend rasta, ali je nivo javnog duga i dalje značajno rastao.
Javni dug centralnog nivoa vlasti nastavlja da raste i dostiže 73,4% BDP-a na dan 31.01.2016. godine . Kako bi otklonila neposrednu opasnost od krize javnog duga u kratkom roku i stvorila pretpostavke za zaustavljanje daljeg rasta duga u srednjem roku, Vlada je juna 2013. usvojila Program mera za reformu javnog sektora . Ovaj Program je utvrdio tri grupe mera: 1) smanjenje diskrecionih rashoda u budžetu i definisanje novih pravila za planiranje mase plata i penzija za 2014. godinu, 2) dodatne mere štednje u javnom sektoru u celini, 3) nastavak sprovođenja strukturnih reformi, posebno okončanje procesa restrukturiranja u bivšim društvenim preduzećima, kao i mere racionalizacije u javnim preduzećima i javnim društvima kapitala.
Međugodišnja inflacija  je snižena sa 7,8% krajem 2013. godine na 2,9% krajem 2014. godine, odnosno 1,9% krajem 2015. Ovim kretanjima inflacija ostaje ispod donje granice dozvoljenog odstupanja od cilja (4%±1.5%). 
 
       Tabela 1: Makroekonomska kretanja
	2010.	2011.	2012.	2013.	2014.	2015.
BDP, mlrd EUR	29,8	33,4	31,7	34,3	33,3	33,1
BDP, per capita, EUR	4,082	4,619	4,400	4,781	4,672	-
BDP, realan rast u %	0,6	1,4	-1,0	2,6	-1,8	0,8
Inflacija (CPI), ᴓy/ᴓy-1	6,5	11,0	7,8	7,8	2,9	1,9
Kurs RSD/EUR, prosek perioda	103,0	102,0	113,1	113,1	117,3	120,7
Deficit tekućeg računa, % BDP	-6,8	-10,9	-11,6	-6,1	-6,0	-4,8 
Strane direktne investicije, neto % BDP	3,8	9,9	2,4	3,8	3,7	-
Rezerve NBS, mlrd EUR	10,0	12,1	10,9	11,2	9,9	10,4
Konsolidovani fiskalni deficit, % BDP 	4,6	4,8	6,8	5,5	6,6	3,7
Javni dug, % BDP	41,8	45,4	56,2	59,6	70,4	75,5
         Izvor: MF, ažurirano 24.02.2016., NBS ažurirano 19.02.2016. 
U Republici Srbiji je 01. januara 2015. godine živelo ukupno 7.114.393 stanovnika . Srbiju u demografskom smislu karakteriše izrazit depopulacioni trend (u periodu 2002-2012. Republika Srbija je izgubila 301.000 lica), nizak fertilitet , relativno visoke (u evropskim okvirima) specifične stope smrtnosti, visoka prosečna starost stanovništva (42,2 godine, prema podacima Popisa, 2011) i nepovoljna starosna struktura. 
Godina 2014. je dvadeset i treća godina zaredom kako se u Republici Srbiji beleži negativan prirodni priraštaj. Relativno posmatrano na hiljadu stanovnika, stopa prirodnog priraštaja iznosila je -4,9‰. Prave razmere negativnog priraštaja stanovništva mogu se sagledati na nivou opština. U 2014. godini negativan prirodni priraštaj zabeležen je u čak 165 od ukupno 172 gradova i opština.
Iako je tokom 2012. nastavljen trend povećanja očekivanog trajanja života na rođenju i dostignut istorijski maksimum od 74,8 godina, životni vek u Republici Srbiji je za pet godina kraći u odnosu na EU. Stopa zavisnosti starijeg stanovništva  u 2011. godini iznosila je 25,5% sa projekcijama dostizanja vrednosti od 36,3% u 2041. godini.
Grube procene upućuju na neto migracione gubitke od oko 15.000 lica godišnje u periodu 2009-2011. godine . U 2011. godini u Republici Srbiji se i dalje registruje oko 227.000 lica raseljenih sa AP Kosovo i Metohija, što Srbiju svrstava na 15. mesto u svetu i prvo mesto u Evropi po broju interno raseljenih lica .
Standard stanovništva dodatno je pogoršan tokom 2014. godine. Smanjenje realnog iznosa neto plata u prvih deset meseci 2014. u odnosu na 2013. godinu iznosi -0,3%, a penzija 0,4%. U apsolutnim iznosima u istom periodu prosečna neto zarada 2014. godine iznosila je 378 evra, a prosečna penzija 203 evra . Iako su signali anketnog istraživanja rada u 2013. i 2014. godini pozitivni , formalna zaposlenost nastavlja da se smanjuje , neformalna zaposlenost raste (udeo neformalne zaposlenosti u ukupnom broju zaposlenih kontinutirano raste i u 2014. godini iznosi 22,0% , dok je formalna nezaposlenost u novembru 2014. u odnosu na isti mesec prethodne godine blago smanjena . Stopa aktivnosti u poslednjih nekoliko godina relativno je stabilna, dok stopa nezaposlenosti beleži stabilan trend povećanja. Poboljšanja na tržištu rada još uvek su slaba .
Siromaštvo ostaje značajno, kako izraženo u apsolutnom smislu (udeo lica čija se potrošnja nalazi ispod praga neophodnog za podmirivanje egzistencijalnih potreba – 8,6% u 2013 ), tako i relativno izraženo (udeo lica u riziku siromaštva je 25,6%  u 2014. godini). Bez obzira na primenjen metodološki koncept, nema značajnih razlika u profilu siromašnih prema konceptu apsolutnog i relativnog siromaštva. Sudeći prema profilu siromašnih tri elementa odlučujuće određuju životni standard: radni status, nizak nivo obrazovanja i prebivalište izvan urbanih centara .
Stopa rizika od siromaštva ili socijalne isključenosti (AROPE), najvažniji pokazatelj za praćenje strategije Evropa 2020,  u Srbiji iznosi  43,2% u 2014. godini, što je, posle Bugarske, viša vrednost nego u bilo kojoj zemlji EU.
Stopa rizika od siromaštva prema najčešćem statusu na tržištu rada lica (koji je trajao duže od šest meseci) ukazuje da su nezaposleni u najlošijem položaju (48,7%, tj. skoro svako drugo nezaposleno lice je izloženo riziku siromaštva). Zaposlenje znatno smanjuje rizik od siromaštva, ali kvalitet zaposlenja ostaje ključni faktor za izlazak iz siromaštva (samozaposleni imaju znatno veću stopu rizika od siromaštva od zaposlenih kod poslodavca, 38,3% prema 6,4%). Penzioneri su u najpovoljnijem položaju, posle zaposlenih kod poslodavaca, sa rizikom siromaštva koji je približno na nivou ukupno zaposlenih (14,5% prema 14,9%). Obrazovanje je odlučujući faktor za ekonomski status lica i za sposobnost stvaranja prihoda, pa stoga ne iznenađuje podatak da su niže obrazovani natprosečno izloženi riziku siromaštva. Najveću stopu rizika siromaštva u 2013. godini imalo je stanovništvo sa osnovnom školom i nižom od osnovne škole (41,8%), a najmanju stopu rizika siromaštva stanovništvo sa završenom višom školom ili fakultetom (7,1%). Ovakva distribucija stanovništva u riziku siromaštva prema nivou obrazovanja jasno ukazuje da se obrazovanje isplati, budući da tržište rada nagrađuje visoko obrazovane . 
Iako nejednakost merena potrošnjom na osnovu Ankete o potrošnji domaćinstva (APD) ukazuje da se Srbija može svrstati među zemlje ravnomernije raspodele (vrednost Gini koeficijenta u 2012. godini iznosi 0,26 ), vrednosti dobijene korišćenjem uporedive metodologije (SILC) ukazuju na veoma izražen problem nejednakosti raspodele  prihoda (Gini 0,38 ). Deo objašnjenja svakako leži u činjenici da je udeo proizvodnje za sopstvene potrebe visok među domaćinstvima iz nižih kvintila (preko 12% njihove ukupne potrošnje), a da se po SILC metodologiji ovaj dohodak ne procenjuje i ne uključuje u ukupne prihode. Dalja dublja istraživanja biće potrebna kako bi se ovaj problem pravilno adresirao.
Tabela 2. Kretanje apsolutnog siromaštva u Srbiji, 2006-2014. godine
	2006.	2007.	2008.	2009.	2010.	2011.	2012.	2013.	2014.
Procenat apsolutno siromašnih u ukupnoj populaciji	8,8	8,3	6,1	6,9	9,2	6,8	8,8	8,6	8,9
Linija siromaštva, RSD mesečno po potrošačkoj jedinici	6.221	6.625	7.401	8.022	8.544	9.483	10.223	11.020	11.340
Izvor: APD, RZS. Za period 2006-2010. preuzeto iz izveštaja Praćenje socijalne uključenosti u Srbiji – Drugo dopunjeno izdanje, Vlada Republike Srbije, 2012. Za 2011-2013. prema Siromaštvo u Srbiji 2011, 2012. i 2013. godine,  Tim za socijalno uključivanje i smanjenje siromaštva, CLDS, 2014.
2. NAJVAŽNIJI IZAZOVI U OBLASTI POLITIKE ZAPOŠLjAVANjA I SOCIJALNE POLITIKE

2.1. Tržište rada i zapošljavanje
2.1.1. Uvod – opšte karakteristike tržišta rada

U pogledu performansi tržišta rada Srbija izrazito zaostaje za Evropskom unijom jer je cela prethodna decenija obeležena „rastom bez zaposlenosti“, te je registrovano dramatično pogoršanje svih osnovnih indikatora tržišta rada. Od početka svetske ekonomske krize stopa zaposlenosti stanovništva radnog uzrasta opala je za deset procentnih poena, sa 54,0% u aprilu 2008. na 44,2% u aprilu 2012. godine, što je odražavalo kumulativni pad zaposlenosti za više od pola miliona zaposlenih lica. Potrebno je naglasiti da razlike u ključnim indikatorima tržišta rada pre i posle 2008. godine odražavaju ne samo uticaj krize, već i ostalih ekonomskih faktora, od kojih su procesi tranzicije i privatizacije najvažniji i koji se sada nalaze u svojoj završnoj fazi. Niži nivo povećanja nezaposlenosti, u poređenju sa višim nivoom smanjenja zaposlenosti u ovom periodu, upućuje na činjenicu da su mnoge osobe koje više ne rade prešle u neaktivnost umesto u nezaposlenost.
Trend rasta privrede uz stagnaciju i opadanje zaposlenosti zabeležen u poslednjoj deceniji preokrenuo se u stagnaciju privrede praćenu značajnim rastom stope zaposlenosti od 2011. godine, jer je stopa zaposlenosti porasla za 5 procentnih poena između aprila 2012. i oktobra 2013. Poboljšanje indikatora tržišta rada nastavljeno je i posle 2013. godine, te je u IV kvartalu 2014. godine stopa zaposlenosti dostigla nivo od 50,4%, dok je stopa nezaposlenosti pala na 17,6%, a stopa aktivnosti od 61,2% je gotovo dostigla svoj pretkrizni nivo . Ovaj paradoks može da rasvetli nekoliko ključnih odlika tržišta rada u Srbiji. Faktori koji se odnose na tražnju za radnom snagom variraju od dužine i opsega procesa restrukturiranja, nepovoljnog poslovnog okruženja, do neadekvatne infrastrukture i javnih investicija, te visokog poreskog opterećenja nisko plaćenog rada. Faktori vezani za ponudu rada doprinose veoma niskoj stopi aktivnosti i stopi zaposlenosti i značajnom udelu neformalnog tržišta rada. U tom pogledu nedavna kretanja ukazuju na to da je stanovništvo počelo da odgovara na dugotrajnu ekonomsku krizu tako što je povećalo svoju aktivnost i, s druge strane, kada je reč o mlađim generacijama, počelo više da se uključuje u obrazovanje. Naime, stanovništvo je na izazov relativno sporog, ali produženog opadanja izvora raspoloživog dohotka izvan sopstvenog rada (penzije, doznake, rente, trajni i potrošački krediti, itd.) odgovorilo povećanom porodičnom ponudom rada, posebno kroz neformalno zapošljavanje, samozapošljavanje i neplaćeni rad pomažućih članova domaćinstva. Osim toga, do poboljšanja indikatora u poslednjem periodu dovele su i nedavne izmene Zakona o radu, kao i pojačan rad Inspektorata za rad.
S druge strane, stagnacija i pad BDP-a , dovršavanje procesa privatizacije i u osnovi nepovoljno poslovno okruženje, uticali su na to da, u istom periodu, zaposlenost za platu u privatnim preduzećima nije pratila znake oporavka zabeležene u Anketi o radnoj snazi.
Tabela 3: Osnovni indikatori tržišta rada (stanovništvo radnog uzrasta 15 – 64)
	2008.	2009.	2010.	2011.	2012.	2013.	2014.
	Ukupno	Žene	Ukupno	Žene	Ukupno	Žene	Ukupno	Žene	Ukupno	Žene	Ukupno	Žene	Ukupno	Žene
Stopa aktivnosti	62,7	54,4	60,6	52,8	59	50,8	59,4	50,7	60,1	51,2	61,6	53,2	61,7	53,8
Stopa zaposlenosti	53,7	45,3	50,4	43	47,2	40,1	45,4	38,3	45,3	38,1	47,5	40,1	49,6	42,8
Stopa nezaposlenosti	14,4	16,7	16,9	18,6	20,0	21,0	23,6	24,3	24,6	25,6	23,0	24,6	19,7	20,4
Izvor: ARS različite godine, RZS
Još jedan od negativnih trendova koji će imati posledice na indikatore tržišta rada su demografska kretanja i starenje stanovništva. Između dva popisa stanovništva (2002. i 2011. godine) broj stanovnika u Srbiji se smanjio za oko 5%. Rezultati projekcija za period 2011–2041. Republičkog zavoda za statistiku ukazuju da će u narednih trideset godina stanovništvo i dalje biti izloženo delovanju procesa demografskog starenja. Udeo mladih je nizak i sa tendencijom daljeg pada, dok je udeo starijih visok i stalno raste.Prema svim varijantama projekcija, neminovno je smanjenje učešća radno sposobnog stanovništva (15–64) u ukupnoj populaciji, a pad bi se kretao od 3,0% do 8,2%, u zavisnosti od varijante.  Ovaj demografski pad može dovesti do formalnog poboljšanja relativnih indikatora tržišta rada, ali će njegov suštinski uticaj na tržište rada i potencijal za privredni rast biti negativan. Potencijalni i raspoloživi ljudski kapital će se smanjiti, a nastavak demografskog starenja pojačaće neposredni pritisak na sisteme socijalne zaštite, naročito na penzijski i zdravstveni fond. 
Prema Zakonu o ministarstvima, za kreiranje politike zapošljavanja u Srbiji je nadležno Ministarstvo za rad, zapošljavanje, boračka i socijalna pitanja (MRZBSP). Sprovođenje Sprovođenje mera aktivne politike zapošljavanja vrši Nacionalna služba za zapošljavanje (NSZ), a pored nje poslove zapošljavanja obavljaju i privatne agencije za zapošljavanje u skladu sa Zakonom o zapošljavanju i osiguranju za slučaj nezaposlenosti. Ovim zakonom je podržano i osnivanje lokalnih saveta za zapošljavanje i omogućeno je sufinansiranje programa i mera predviđenih lokalnim akcionim planovima zapošljavanja sredstvima iz budžeta Republike Srbije. 
Oblast tržišta rada i zapošljavanja uređena je korpusom radnog zakonodavstva koji je temeljno rekonstruisan u poslednjih desetak godina. Zakon o radu (2005) sa poslednjim izmenama u avgustu 2014. godine osnovni je zakon  kojim se regulišu prava i obaveze zaposlenih i poslodavaca, radno vreme, zaštita zaposlenih, zarade, utvrđivanje viška zaposlenih, prestanak radnog odnosa, otpremnine, rad van radnog odnosa, organizovanje zaposlenih i poslodavaca u interesne organizacije, kao i druga pitanja. Zakon o zapošljavanju i osiguranju za slučaj nezaposlenosti (2009) sa poslednjim izmenama iz 2010. godine uređuje rad Nacionalne službe za zapošljavanje, kreiranje i sprovođenje mera aktivne politike zapošljavanja, kao i pitanje novčane naknade za slučaj nezaposlenosti. Zakon o profesionalnoj rehabilitaciji i zapošljavanju osoba sa invaliditetom (2009) sa poslednjim izmenama iz 2013. godine uređuje oblast profesionalne rehabilitacije, podsticaja za zapošljavanje osoba sa invaliditetom i druga pitanja od značaja za profesionalnu rehabilitaciju i zapošljavanje osoba sa invaliditetom. Zakon o porezu na dohodak (2001) sa poslednjim izmenama iz 2014. godine utiče na formiranje cene rada. 
Dugoročni okvir za kreiranje politike zapošljavanja predstavlja Nacionalna strategija zapošljavanja za period 2011-2020, koja se operacionalizuje donošenjem i sprovođenjem Nacionalnog akcionog plana zapošljavanja na godišnjem nivou. U skladu sa Zakonom o zapošljavanju i osiguranju za slučaj nezaposlenosti i nacionalnim akcionim planovima zapošljavanja, u opštinama se usvajaju lokalni akcioni planovi zapošljavanja kojima se definišu lokalni prioriteti i ciljevi politike zapošljavanja, utvrđuju i sprovode mere aktivne politike zapošljavanja na lokalnom nivou.
Nacionalnim akcionim planom zapošljavanja utvrđuju se godišnji prioriteti i ciljevi politike, kao i sprovođenje mera aktivne politike zapošljavanja. Mere aktivne politike zapošljavanja predstavljaju osnovni instrument za unapređenje funkcionisanja tržišta rada ciljanom podrškom nezaposlenim licima. Mere aktivne politike zapošljavanja definisane Zakonom o zapošljavanju i osiguranju za slučaj nezaposlenosti su posredovanje u zapošljavanju, profesionalna orijentacija i savetovanje u razvoju karijere, subvencije za zapošljavanje i samozapošljavanje,  dodatno obrazovanje i obuka, podsticaji za korisnike novčane naknade za slučaj nezaposlenosti, javni radovi i druge mere zapošljavanja. 
Nacionalnim akcionim planom za 2015. godinu planirano je sprovođenje sledećih mera aktivne politike zapošljavanja: posredovanje u zapošljavanju lica koja traže zaposlenje; profesionalna orijentacija i savetovanje o planiranju karijere; subvencije za zapošljavanje nezaposlenih lica iz kategorije teže zapošljivih (mladi do 30 godina starosti, stariji od 50 godina, viškovi zaposlenih, Romi, osobe sa invaliditetom); podrška samozapošljavanju; dodatno obrazovanje i obuka; podsticaji za zapošljavanje korisnika novčane naknade; javni radovi; mere aktivne politike zapošljavanja za osobe sa invaliditetom; sufinansiranje programa ili mera aktivne politike zapošljavanja predviđenih lokalnim akcionim planovima zapošljavanja sredstvima iz republičkog budžeta (po zahtevu teritorijalne autonomije ili jedinice lokalne samouprave); integracija korisnika novčane socijalne pomoći na tržište rada.
Prema podacima Nacionalne službe za zapošljavanje, u 2013. godini je u mere aktivne politike zapošljavanja koje realizuje NSZ bilo uključeno 99.946 nezaposlenih lica, što čini 12,9% od prosečnog broja nezaposlenih lica na evidenciji NSZ , a iznos sredstava za mere aktivne politike zapošljavanja u 2013. godini je iznosio 1.180.000.000 dinara, što je oko 0,03% BDP-a . Radni odnos je zasnovalo 21.932 učesnika mera, što čini 21,94% od ukupno uključenih lica u mere aktivne politike zapošljavanja. Takođe, broj teže zapošljivih lica uključenih u mere aktivne politike zapošljavanja je 91.038, što predstavlja učešće od 91,09% od ukupno uključenih lica u mere aktivne politike zapošljavanja (99.946 lica). Za mere i aktivnosti usmerene ka podsticanju zapošljavanja i profesionalnoj rehabilitaciji osoba sa invaliditetom koje sprovodi NSZ u 2013. godini utrošena su sredstva iz Budžetskog fonda za profesionalnu rehabilitaciju i podsticanje zapošljavanja osoba sa invaliditetom u ukupnom iznosu od 405.289.255,25 dinara. Sredstva su utrošena kroz tri mere: mere i aktivnosti profesionalne rehabilitacije ‒ 27.273.913,55 dinara (6,7%), podsticanje zapošljavanja osoba sa invaliditetom ‒ 360.664.226,31 dinara (89,0%) i refundacija troškova prilagođavanja radnog mesta osoba sa invaliditetom koje se zapošljavaju pod posebnim uslovima i refundacija troškova obezbeđivanja stručne podrške osobama sa invaliditetom koje su zaposlene pod posebnim uslovima ‒ 17.351.115,39 dinara (4,3%) . Sredstva opredeljena za mere aktivne politike zapošljavanja Zakonom o budžetu Republike Srbije za 2014. godinu bila su znatno niža u odnosu na prethodne godine i iznosila su 600.000.000 RSD, uz dodatnih 519.000.000 RSD opredeljenih za Budžetski fond za profesionalnu rehabilitaciju i podsticanje zapošljavanja osoba sa invaliditetom. Međutim, ukupan obuhvat lica merama aktivne politike zapošljavanja ostao je na istom nivou jer je akcenat stavljen na veći intenzitet nefinansijskih mera, a finansijske mere (program stručne prakse, obuke za tržište rada, obuke na zahtev poslodavca, subvencije za samozapošljavanje, funkcionalno osnovno obrazovanje odraslih, subvencije poslodavcima za otvaranje novih radnih mesta, javni radovi, subvencije zarade OSI bez radnog iskustva i mere podrške za OSI) su se sprovodile u vrlo ograničenom obimu, odnosno broj lica uključenih u ove mere tokom 2014. godine bio je 5.924 u odnosu na 12.517 lica u 2013. godini.
Rezultati studija evaluacije mera aktivne politike zapošljavanja sprovedenih u Republici Srbiji poslednjih godina mogu se rezimirati u okviru sledećih zaključaka. Mere usmerene na aktivno traženje posla nemaju velike neto efekte, skromnog su intenziteta, troškovno su efikasne i korisnije su za osobe nižeg nivoa obrazovanja. Programi obuka daju dugoročne pozitivne efekte, a najveće neto efekte imaju programi obuka za poznatog poslodavca. Najjače  direktne efekte imaju programi subvencionisanja zapošljavanja, koji su generalno skupi; stoga je zaključak da bi do zapošljavanja došlo i bez mera finansijske podrške. Međutim, ove mere imaju značajno mesto, naročito u situacijama potisnute tražnje za radom. Programi samozapošljavanja korisni su kao vid podrške i intenziviranja oporavka ponude rada, pre svega oporavak stope aktivnosti, a zatim i zaposlenosti. Programi javnih radova, u skladu sa međunarodnim iskustvom, imaju veće efekte kao vid radno-socijalne aktivacije nego kao sredstvo za poboljšanje zapošljivosti i zapošljavanja sa izuzetno jakim pozitivnim psihološkim uticajima na korisnike.

2.1.2. Ključni izazovi 
Glavni problemi i izazovi u procesu kreiranja radnih mesta i rastu zaposlenosti u Srbiji identifikovani su kako na strani tražnje, tako i na strani ponude rada. Premda nije uvek moguće, a često ni konzistentno odvajati ove dve strane tržišta rada, ovaj pristup je koristan pre svega zato što omogućava bolje upravljanje reformskim merama i politikama koje imaju za cilj kreiranje radnih mesta. 
Izazovi na strani tražnje za radom: 
•	Očekivani veliki priliv nezaposlenih lica usled dovršetka procesa privatizacije i restrukturiranja preduzeća u državnom vlasništvu i javnog sektora.

Izazovi na strani ponude rada:
•	Visoka opšta stopa neaktivnosti i niska stopa zaposlenosti, a zatim i isključenost Roma iz formalnog tržišta rada i potreba za jačanjem uloge politike zapošavanja;
•	Segmentirano tržište rada i strukturna nezaposlenost;
•	Visoka neaktivnost i nezaposlenost mladih. 

2.1.2.1. Izazovi na strani tražnje za radom 
Stranu tražnje za radom čine privatni poslodavci i javni sektor. Premda je u kratkom roku privatna tražnja kao ključni segment ukupne tražnje za radom određena tržišnim uslovima i privrednom dinamikom, na njen obim i kretanje može se dugoročno delovati institucijama koje utiču na odluke privatnih poslodavaca da investiraju, šire poslovanje i kreiraju nova radna mesta. Međutim, takve mere nisu u delokrugu ovog programskog dokumenta niti u nadležnosti institucija tržišta rada, pa će se u ovom poglavlju samo opisati kao važan preduslov koji mora biti ostvaren da bi mere koje će se identifikovati kao prioritetne ovim dokumentom imale efekta.  
Ono što jeste u nadležnosti pomenutih institucija kao izazov na kratak rok jeste očekivani veliki priliv nezaposlenih lica usled dovršetka procesa privatizacije i restrukturiranja preduzeća u državnom vlasništvu i javnog sektora. Veoma dugo trajanje procesa privatizacije i neizvesnost u pogledu pravila, trajanja i ishoda stečajne procedure u prethodnom periodu su paralisali poslovanje preostalih preduzeća u većinskom državnom vlasništvu koja su u portfoliu Agencije za privatizaciju, smanjujući time šanse za preživljavanje i restukturiranje. Subvencije ovim preduzećima, kao i  nekorporatizovanim javnim preduzećima, predstavljaju značajan budžetski trošak , pošto te subvencije ne stvaraju uslove za kreiranje dodatne tržišno zasnovane tražnje za radom, već čuvaju postojeću, veštački održavanu zaposlenost. Usvajanjem Zakona o privatizaciji u avgustu 2014. godine kao krajnji rok za dovršetak procesa privatizacije utvrđuje se 31. decembar 2015. godine. Posledice stupanja na snagu ovog zakona biće veliki priliv viška radne snage na evidenciju nezaposlenih NSZ i neophodna dodatna izdvajanja za aktivne i pasivne mere zapošljavanja. Zakonom o budžetu Republike Srbije za 2015. godinu je iznos sredstava za mere aktivne politike zapošljavanja znatno uvećan u odnosu na 2014. godinu, sa 600.000.000 RSD na 2,8 milijardi RSD. U avgustu 2014. godine portfolio Agencije za privatizaciju sadržao je 155 preduzeća u restrukturiranju sa 127 zavisnih preduzeća i skoro 54.000 zaposlenih . Osim preduzeća u restrukturiranju, u portfoliu Agencije je i 419 preduzeća u državnom vlasništvu za koja je planirana privatizacija. U tim preduzećima je zaposleno ukupno 35.536 lica . Osim toga, Pretpristupni ekonomski program za 2014. sugeriše da će biti neophodna značajna racionalizacija zaposlenih u državnoj upravi, čime će se dodatno pogoršati prethodni problem. U Nacionalnom programu ekonomskih reformi (NERP) za period 2015-2017. godine kaže se: „Radi uspostavljanja dugoročne održivosti javnih finansija ubrzaće se sprovođenje strukturnih reformi javnog sektora koje se prvenstveno odnose na: reformu sistema socijalne zaštite, reformu javne uprave, reformu preduzeća u restrukturiranju, javnih preduzeća i javnih društava kapitala, reformu upravljanja javnim finansijama, reformu penzijskog sistema, reformu sistema obrazovanja, reformu sistema zdravstvene zaštite i obezbeđenje finansijske stabilnosti.“  Takođe, 2014. godine je uvedena i zabrana novog zapošljavanja u ovom sektoru koja važi do 31. decembra 2016. godine. Prema podacima Ankete RAD  trenutno se ukupan broj zaposlenih u javnom sektoru, uključujući neobuhvaćene sektore vojske i policije, procenjuje na oko 550.000. Strukturno, zaposlenih finansiranih iz budžeta ima oko 330.000, a onih u javnim preduzećima oko 140.000. 
Kao drugi važan izazov na strani tražnje javlja se otežano novo zapošljavanje usled niza regulatornih prepreka koje uključuju i opšte aspekte poslovnog okruženja u koje spadaju i nedovoljni podsticaji za investicije i subvencije za kreiranje novih radnih mesta. Iako navedene regulatorne prepreke nisu u direktnoj nadležnosti MRZBSP, njihov uticaj je visoko značajan za stabilizaciju i oporavak svih pokazatelja tržišta rada. 
U Srbiji važan izazov, predstavljaju relativno visoke stope neformalne zaposlenosti (za stanovništvo 15+ u 2014. godini ona je iznosila oko 22%) i značajan udeo sive ekonomije u BDP-u (koje iznosi 30,1% BDP-a prema pojedinim nalazima ). . 
Uzroci rasprostranjenosti rada u sivoj ekonomiji su fiskalni, institucionalni, ekonomski, regulatorni i finansijski. Među fiskalnim uzrocima su,  komplikovane i skupe poreske procedure, komplikovan i netransparentan poreski sistem, neadekvatno organizovana, nedovoljno obučena i opremljena poreska administracija, nizak kvalitet usluga javnog sektora i visok nivo tolerancije prema sivoj ekonomiji. Među širom grupom faktora izdvajaju se visoka minimalna zarada, kao i određena pravila u okviru zakonodavne zaštite zaposlenja, regulative radnog vremena, naknada za nezaposlenost i penzijskog sistema. 
Postoji i niz drugih institucionalnih i ekonomskih faktora koji doprinose visokom učešću sive ekonomije. Usled niske produktivnosti, poslovni model značajnog broja preduzeća podrazumeva profitabilno poslovanje jedino u uslovima neizmirenja poreskih obaveza. Zbog neefikasnog mehanizma izlaska sa tržišta privredni subjekti koji celokupnu ili deo svojih aktivnosti obavljaju u neformalnom sektoru podstaknuti su da tamo i ostanu. Drugi uzroci koji značajno utiču na učešće u sivoj ekonomiji su visoko administrativno opterećenje poslovanja, nizak kvalitet regulatornog okruženja i pravna nesigurnost. Pored navedenih regulatornih uzroka, na poslovanje u sivoj ekonomiji utiču i visok nivo korupcije i nizak nivo poreskog morala. Među najznačajnije faktore iz finansijske oblasti spadaju značajno učešće gotovinskih transakcija u ukupnim plaćanjima, neformalni izvori finansiranja i neregistrovane doznake migranata iz inostranstva .
Prema analizi OECD, na osnovu odredbi do 2014. godine važećeg Zakona o radu iz 2005. godine, indeks zakonodavne zaštite zaposlenja (ZZZ) u Srbiji je bio 2,4  (na skali od 0 do 6), što je nešto iznad sadašnjeg proseka za zemlje OECD od 2,29 , kao i za nove članice EU kao još relevantniju grupu za poređenje. Premda indeks ZZZ nema ekstremnu vrednost, značajni segmenti Zakona o radu identifikovani su kao faktori koji negativno utiču na ukupnu tražnju poslodavaca za radom, kao i na strukturu te tražnje. S druge strane, relativno visoka zaštita postojećih radnika smanjivala je fluktuaciju radne snage, što je dalje otežavalo položaj grupa koje pokušavaju da uđu na tržište rada, naročito mladih .
Izmenama Zakona o radu u avgustu 2014. godine adresirani su neki od prepoznatih problema: ukinuta je zakonska odredba kojom se poslodavci obavezuju da će isplaćivati otpremninu u iznosu srazmernom ukupnom stažu svakog zaposlenog, odnosno isplaćivaće će se otpremnina samo za period rada kod postojećeg poslodavca; maksimalno trajanje ugovora o radu na određeno vreme produženo je sa jedne na dve godine; uvedena je mogućnost dogovora fleksibilnijeg radnog vremena između poslodavca i zaposlenog, itd. Opšte ocene poslovnog okruženja (merene npr. Doing Business  indeksom Svetske banke ili indeksom međunarodne konkurentnosti  Svetskog ekonomskog foruma) pokazuju da korupcija i nepoštovanje ugovora, problemi u dobijanju građevinskih dozvola, neefikasna politika konkurencije, i dalje postoje kao problemi. U uslovima relativno nepovoljnog poslovnog okruženja važan mehanizam podsticanja (pre svega stranih) investicija i kreiranja radnih mesta bile su subvencije. Većina trenutno najvećih izvoznika, ali i široki krug preduzeća orijentisan prema domaćem tržištu, koristili su ove komparativno visoke podsticaje SIEPA-e, Fonda za razvoj, NSZ-a i drugih državnih institucija . Od druge polovine 2013. godine dolazi do značajnog smanjivanja ovih sredstava, što se javlja kao posledica mera fiskalne konsolidacije, ali i strateške preorijentacije prema unapređenju poslovnog okruženja kao glavnom načinu stimulisanja privredne aktivnosti. U segmentu u kom su ove mere podsticale tekuću tražnju za radom, bez obzira na njihov distorzivni uticaj i potencijalno problematične dugoročne neto efekte , njihovo smanjivanje predstavlja dodatni izazov na strani tražnje za radom. Situacija se, po pitanju ovih sredstava ponovo poboljšava od 2015. godine.

2.1.2.2. Izazovi na strani ponude rada
U uslovima stagnacije ili sporog rasta BDP-a, kao i izraženog opadanja stanovništva radnog uzrasta (demografski izazov), prevazilaženje visoke neaktivnosti stanovništva i povećanje stope zaposlenosti dobijaju na značaju kako bi se podržao rast zaposlenosti i BDP-a na srednji i duži rok. S tim u vezi je identifikovanje glavnih prepreka aktivaciji pripadnika radno sposobnih, a neaktivnih grupa na tržištu rada, što dalje predstavlja osnovu za kreiranje efikasnih i efektivnih politika zapošljavanja ovih grupa zasnovanih na podacima. Podjednako važno je i unapređenje obrazovanja, veština i primenjivog znanja stanovništva, kao i prevazilaženje tzv. jaza kvalifikacija kao rešenje za problem strukturne nezaposlenosti. U tom smislu, nedostatak sertifikovanih programa celoživotnog učenja i programa podrške preduzetništvu (izvan ograničenih resursa Nacionalne službe za zapošljavanje) posebno pogađa nezaposlena lica, što dodatno doprinosi rastu njihove obeshrabrenosti i privremenom ili trajnom napuštanju radne snage. Tokom perioda krize, lica koja pripadaju grupama teže zapošljivih najviše su pogođena gubitkom radnih mesta i najteže ponovo nalaze zaposlenje. Posebno veliki pad zaposlenosti zabeležen je među mladima (15-24). Takođe, već tradicionalni problem predstavlja isključenost romske populacije iz formalnog tržišta rada. 
U glavne izazove na strani ponude se, dakle, mogu nabrojati sledeći: visoka opšta stopa neaktivnosti, segmentirano tržište rada i strukturna nezaposlenost, visoka nezaposlenost i neaktivnost mladih i isključenost Roma iz formalnog tržišta rada.
Svi nabrojani izazovi imaju jednu zajedničku karakteristiku ‒ dugoročni karakter, koji je najizraženiji kod nezaposlenih lica. Mnogi zaposleni, kada postanu nezaposleni, ostaju u tom statusu veoma dugo. Međunarodno iskustvo pokazuje da se verovatnoća nalaženja posla smanjuje proporcionalno dužini nezaposlenosti, što može dovesti do trajnog isključivanja sa tržišta rada i povećanja rizika siromaštva. Učešće dugoročne nezaposlenosti, odnosno onih koji posao traže 12 meseci i duže u ukupnoj nezaposlenosti (15+) je ekstremno visoko i iznosi 66,5% .
Visoka opšta stopa neaktivnosti (38,8% za stanovništvo uzrasta 15-64 ) javlja se kao posledica visoke neaktivnosti starijeg stanovništva, žena, mladih, osoba sa invaliditetom i osoba bez stručnog obrazovanja.
Jedan od razloga visoke stope neaktivnosti u Srbiji je vrlo nepovoljna ekonomska situacija i odsustvo stvaranja novih radnih mesta. Dok je stopa aktivnosti lica (posebno muškaraca) u najproduktivnijem dobu (30-49) prilično visoka (82,6 % za 30-49 godina; muškarci 89,2 % i žene 76,1%), velika razlika u stopama aktivnosti ove i ostalih dobnih kategorija sugeriše da se u Srbiji prekasno ulazi na tržište rada i prerano iz njega izlazi. Relativno visoka neaktivnost pripadnika starosne grupe 15-30 godina (stopa neaktivnosti 56,7%) i starijih od 50 godina (stopa neaktivnosti 68,4%) rezultat je sadejstva institucionalnih rešenja na tržištu  rada i demografskih faktora, uključujući starenje stanovništva i nedovoljna mobilnost radne snage. Obrazovanje i obuka predstavljaju dodatni faktor za mlađu dobnu grupu. Nizak nivo unutrašnje mobilnosti , usled različitih regulatornih i institucionalnih prepreka, dodatno sprečava preseljenje u mesta sa većim potencijalom za stvaranje radnih mesta, odnosno doprinosi održanju visokog nivoa neaktivnosti, a čak i njenom rastu (posebno kod starijih lica) . Prema studiji Od neaktivnosti do zaposlenosti  glavni uzrok visoke neaktivnosti predstavlja sadejstvo poreza na rad i sistema socijalnih naknada, zbog čega se za veliki broj neaktivnih rad ne isplati. Naime, „razlike između radnih i neradnih dohodaka, usled pravila o povlačenju socijalnih naknada, toliko su male da smanjuju podsticaje ka pronalaženju zaposlenja za korisnike novčane socijalne pomoći“. Osim toga, uzroci neaktivnosti su i obeshrabrenost i drugi lični ili porodični razlozi, kao i kulturni faktori, rodni odnosi, nedostupnost mreža podrške i sl.  
Stopa neaktivnosti starijih (55-64) znatno je veća od 50%. U IV kvartalu 2014. godine stopa neaktivnosti starijih je iznosila 59,1%, što je isti nivo kao i na početku krize (oktobar 2008. godine) i predstavlja blagi napredak u odnosu na vrhunac krize (oktobar 2011. godine) kada je iznosila čak 63,5%. Osnovni razlog neaktivnosti ove grupe je odlazak u penziju. Ovo je posebno izraženo kod žena – po odredbama Zakona o penzijskom i invalidskom osiguranju koji je važio do 2014. godine, puni penzijski staž za žene je iznosio 35 godina, a za muškarce 40 godina. Takođe, nisu postojali aktuarski penali za odlazak u penziju pre zakonski definisane starosti. Izmenama Zakona o penzijskom i invalidskom osiguranju iz 2014. godine produžena je starosna granica za odlazak u penziju: 65 godina starosti i 15 godina radnog staža, odnosno 45 godina radnog staža (za muškarce i za žene). Navedeni uslov za starost se odnosi samo na muškarce, dok se za žene granica za starosnu penziju postepeno uvećava na godišnjem nivou (uz uslov od najmanje 15 godina radnog staža) i to za šest meseci svake godine do 2020. (60 godina i 6 meseci u 2020. godini) i za dva meseca godišnje do 2031. godine (64 godine i 10 meseci u 2031. godini). Takođe, uvedeni su i penali za odlazak u penziju pre zakonski definisane starosti, za 0,34% za svaki mesec pre navršene definisane starosne granice. Drugu grupu neaktivnih ove dobi predstavljaju radnici koji su u procesu privatizacije i restrukturiranja ostali bez posla pošto su bili višak radne snage; oni su neaktivni jer su obeshrabreni i smatraju da ne mogu da pronađu novi posao. 
Stopa neaktivnosti žena radnog uzrasta od 46,7% za oko petnaest procentnih poena je viša od odgovarajuće stope za muškarce. Na vrhuncu krize, oktobra 2011. godine, približila se stopi od 50,0%. Neaktivnost žena u Srbiji odražava neplaćeni rad u porodici, potom nedovoljnu podršku za kombinovanje porodičnih obaveza i rada, diskriminatorski odnos poslodavaca pre svega  prema mladim ženama koje još uvek nemaju decu, postojanje jaza u zaradama , raniji zakonski odlazak u penziju, kao i postojanje minimalne obavezne osnovice za doprinose za socijalno osiguranje, čime se obeshrabruje formalan rad sa nepunim radnim vremenom, koji u drugim zemljama češće koriste žene sa porodičnim obavezama. Žene sa decom su  neaktivne zbog brige o deci, a determinante neaktivnosti u grupi žena bez dece su: nizak nivo obrazovanja, nedostatak radnog iskustva i raspoloživost prihoda u domaćinstvu .  Žene koje su neaktivne na tržištu rada zbog porodičnih obaveza imaju i vrlo nepovoljnu obrazovnu strukturu. 
Stopa neaktivnosti osoba sa invaliditetom iznosila je 69,0%, a stope zaposlenosti i nezaposlenosti iznosile su 26,9% i 13,3% respektivno (u 2007. godini) . Uprkos napretku ostvarenom posle donošenja Zakona o profesionalnoj rehabilitaciji i zapošljavanju osoba sa invaliditetom  iz 2009. godine, najveći broj osoba sa invaliditetom i dalje je potpuno izvan tržišta rada. Neaktivnost ovih osoba produkt je njihove obeshrabrenosti koja je često uzrokovana predrasudama poslodavaca i manjkom želje da se radno okruženje prilagodi potrebama osoba sa invaliditetom. Takođe, uzroci niske aktivnosti su i nepovoljna obrazovna struktura, kao i nedostatak radnog iskustva ove grupe stanovništva. 
Stopa neaktivnosti osoba radnog uzrasta sa nižim obrazovanjem iznosila je 58,8%, što je oko tri puta više u odnosu na visokoobrazovane (17,7%) . Nedostatak obrazovanja otežava proces pronalaženja posla za pripadnike ove grupe, pa usled obeshrabrenosti oni češće prelaze u neaktivnost. Obuhvat ovih lica merama aktivne politike zapošljavanja, kao što su javni radovi, programi „druge šanse“ i sl., nedovoljan je da bi ih podstakao na trajniju aktivaciju.
U drugu grupu problema na strani ponude rada, kao što je već istaknuto, spadaju segmentirano tržište rada i strukturna nezaposlenost. Republika Srbija je u proteklom periodu (2002 – 2012. godine) imala veoma visok elasticitet zaposlenosti, što ukazuje na pojavu većeg opadanja zaposlenosti nego BDP-a. Ovakva negativna kretanja dobrim delom mogu se objasniti postojanjem segmentiranog tržišta rada. Naime, jedan deo zaposlenih, najčešće u javnom sektoru i pojedinim velikim preduzećima, ima visok stepen sigurnosti zaposlenja, bolje uslove rada i više zarade, i taj deo tržišta rada je reagovao na uslove krize onako kako se očekivalo – smanjenjem zarada i kasnijim prilagođavanjem nivoa zaposlenosti padu BDP-a. Drugi deo tržišta rada, tzv. sekundarno tržište rada, koje karakterišu uglavnom zaposleni sa fleksibilnim ugovorima o radu u privatnom sektoru, samozaposleni i zaposleni „u sivoj ekonomiji“ mnogo se brže i u većem obimu prilagodilo uslovima recesije. Dakle, usled otežanog procesa otpuštanja lica sa sigurnim zaposlenjem tržište rada se prilagođavalo efektima krize neproporcionalno bržim otpuštanjima onih lica koja su radila „na marginama“ ili njihovim prelaskom u „sivu ekonomiju“. 
Kao osnovne razlike između javnog i privatnog sektora, odnosno prednosti rada u javnom sektoru, prepoznati su bolji uslovi za rad, poštovanje zakonske regulative od strane poslodavca, veća prava zasnovana na kolektivnim ugovorima, viši nivo zarada, dužina trajanja rada i nepostojanje rada u sivoj ekonomiji. Rad u sivoj ekonomiji po pravilu se povezuje sa niskim zaradama i niskom produktivnošću, niskim nivoom zaštite na radu, lošim radnim uslovima bez plaćenog socijalnog osiguranja. Mogućnost ostajanja bez posla među neformalno zaposlenima veća je nego među formalno zaposlenim radnicima zbog nepostojanja formalnih ugovora o radu i time nepostojanja obaveza poslodavaca prema Zakonu o radu u  slučaju otpušanja radnika, što pokazuju i podaci iz ARS (u periodu 2009 – 2011. godine procenat neformalno zaposlenih u ukupnom broju zaposlenih je opao za oko 10 procentnih poena, 21,4% i 11,8% respektivno). Prema Anketi (IV kvartal 2014. godine), rasprostranjenost neformalne zaposlenosti je visoka i stopa iznosi 24,42% za stanovništvo starije od 15 godina. Osim direktnog negativnog uticaja na lice zaposleno u sivoj ekonomiji (produžavanje i produbljavanje siromaštva i socijalne isključenosti), ovakav oblik rada ima višestruke negativne direktne i indirektne posledice na čitavu ekonomiju. Prvo, nanosi direktnu štetu javnim finansijama i često predstavlja pretnju bezbednosti ljudi i javnom zdravlju. Drugo, simptom je slabosti institucija i nepovoljnog okruženja za poslovanje, čime se ugrožava dugoročni rast. Uzroci pojave rada u sivoj ekonomiji sa strane tražnje su već prethodno navedeni, dok je na strani ponude rada produktivnost niska kod radnika sa nižim kvalifikacijama i koji rade u radno intenzivnim sektorima u kojima su zarade male, te za mnoge od njih zarada na ivici ’isplativosti’ nije prihvatljiva u poređenju sa alternativama kao što su socijalna pomoć ili aktivnost u neformalnoj ekonomiji. Sve ovo ukazuje na neophodnost redukovanja dualnosti, odnosno ujednačavanja položaja zaposlenih na tržištu rada. Takođe, podaci iz Ankete o radnoj snazi pokazuju „lošu“ promenu strukture zaposlenih radnika prema obliku svojine. Broj zaposlenih radnika u privatnom sektoru od početka krize smanjen za 3,5 procentnih poena (sa 56,3% u 2008. godini na 52,8% u 2013. godini), dok je broj zaposlenih radnika u državnom sektoru povećan za 4,4 procentna poena (sa 41,4%  u 2008. godini na 45,8% u 2013. godini), što potvrđuje prethodne navode o razlikama između javnog i privatnog sektora. Treba napomenuti i da naročit rizik od ranjivosti (ne samo u periodu recesije) na tržištu rada imaju lica koja su ugrožena po više osnova – npr. neobrazovane žene u ruralnim područjima (koje su ugrožene po rodnoj, obrazovnoj i geografskoj osnovi). 
Segmentiranost tržišta rada u Srbiji se ogleda i u regionalnim razlikama osnovnih pokazatelja tržišta rada  koje su najznačajnije kada je u pitanju stopa  nezaposlenosti  od 22,6% u regionu južne i istočne Srbije,  do 17,6% u regionu Beograda ( 2014. godine). Regionalne razlike se ogledaju i u strukturi zaposlenih radnika prema radnom statusu, odnosno najveći procenat zaposlenih za platu je u regionu Beograda (82,3%), a najniži u regionu Šumadije i zapadne Srbije (53,1%). Ovakvu distribuciju prati procenat pomažućih članova domaćinstva (ranjiva zaposlenost) i ova lica ulaze u broj zaposlenih u sivoj ekonomiji koji iznosi 17,6% u regionu Šumadije i Zapadne Srbije i samo 1,4% u Beogradskom regionu. Razlozi za značajne regionalne razlike su pre svega mobilnost kapitala i radne snage, visina zarada i pretežna delatnost u regionu. U Srbiji postoji tendencija visoke koncentracije ekonomske aktivnosti u Beogradu, dok je mobilnost radne snage na čitavoj teritoriji Srbije relativno niska. Takođe, region Beograda je u povoljnijem položaju u odnosu na ostale regione zbog veće koncentracije uslužnih delatnosti koje su manje bile pogođene krizom. I visina zarada po regionima se značajno razlikuje ‒ u regionu Beograda prosečna neto zarada u junu 2014. godine je bila oko 24,1% iznad proseka Republike, dok je u regionu Šumadije i zapadne Srbije nivo neto zarade bio 15,9% ispod proseka Republike.  
Nezaposlenost u Srbiji nije nastala kao posledica odluke radnika da menjaju posao ili da ne rade ‒ frikciona nezaposlenost je uglavnom kratkoročna normalna pojava na tržištu rada. Pored problema otvaranja malog broj radnih mesta u odnosu na ponudu radne snage, postoji problem u oblastima u kojima ima potreba za radnom snagom, odnosno ne postoji odgovarajuća ponuda. Problem strukturne nezaposlenosti u Srbiji se vidi u podacama Ankete o dugoročnoj nezaposlenosti (stopa od 12,8% za stanovništvo starije od 15 godina) i o nezaposlenim licima po nivou obrazovanja. Prema podacima Ankete , nezaposlenost je najrasprostranjenija među licima sa srednjim nivoom obrazovanja budući da je oko dve trećine nezaposlenih završilo srednju školu, odnosno 320.032 lica (64,4%). Broj lica bez obrazovanja i sa nižim nivoima obrazovanja iznosi oko 75.100 lica  (oko 15,0% od ukupnog broja nezaposlenih). Ovi podaci potvrđuju da je nalaženje posla otežano za lica sa neadekvatnim zanimanjima, tj. potvrđuju nedovoljnu usmerenost osnovnog i srednjeg obrazovanja na razvoj ključnih kompetencija i praktičnih stručnih veština, te tako obrazovni sistem ne omogućava sticanje praktičnih veština koje su relevantne na tržištu rada. Problem se prepoznaje i u zanimanjima koja su deficitarna kod poslodavaca, a za koja ne postoji obrazovni profil ili ne postoji interesovanje od strane učenika da se školuju za određeno zanimanje čak i kada im je posao garantovan (najčešće zanatska zanimanja ili usko stručna zanimanja). 
Kada se analiziraju podaci Ankete o radnoj snazi (ARS) o starosnoj strukturi, može se zaključiti da su mladi (15-24) jedina veća demografska grupa koja praktično nije učestvovala u oporavku tržišta rada u protekle dve godine. Tradicionalno visoka nezaposlenost mladih (41,9% za grupu 15–24 godine u IV kvartalu 2014. godine) je pogoršana izbijanjem ekonomske krize. Ako pogledamo podatke Nacionalne službe za zapošljavanje  videćemo i da je na evidenciji veliki broj mladih bez kvalifikacija (19,16% grupe 15–29 godina), a više od polovine nezaposlenih mladih (58,68% grupe 15–29 godina) ima nivo obrazovanja srednje škole. To znači da mladi nemaju znanja i veštine koje su potrebne poslodavcima, tj. da ishodi sistema obrazovanja nisu u skladu sa potrebama tržišta rada. Od 196.260 nezaposlenih mladih (između 15 i 29 godina) na evidenciji Nacionalne službe za zapošljavanje, 37.598 ih je bez kvalifikacija ili nekvalifikovano (19,16%), a 115.171 (58,68%) ima nivo obrazovanja srednje škole. Poseban problem predstavlja dugoročni karakter nezaposlenosti mladih, jer 54,03% mladih sa evidencije posao traži duže od jedne godine. Zbog toga dolazi do zastarevanja znanja, pa se i verovatnoća nalaženja posla smanjuje proporcionalno dužini perioda nezaposlenosti, što može dovesti i do trajnog isključenja sa tržišta rada. U Srbiji se i veliki broj mladih odlučuje za nastavak školovanja, jer loša ekonomska situacija otežava dolazak do prvog zaposlenja. Međutim, ono što posebno zabrinjava je procenat mladih koji nemaju zaposlenje, a istovremeno su izvan obrazovanja ili obuke (tzv. stopa NEET ), koji je u IV kvartalu 2014. iznosio 19,7% za starosnu grupu 15-24. Kod ove kategorije osnovni uzrok neaktivnosti je ili obeshrabrenost ili nezainteresovanost za rad ukoliko postoji neki izvor primanja, odnosno zavisi od visine prihoda u domaćinstvu. Obeshrabrenost je posledica male verovatnoće da će naći posao zbog visoke stope nezaposlenosti mladih. Osim toga, veliki broj neaktivnih mladih je bez radnog iskustva i stečenih praktičnih znanja, a zapadanjem u dugoročnu nezaposlenost njihove šanse za aktivacijom i zapošljavanjem postaju  sve manje. Sistem socijalne pomoći takođe ne podržava aktivaciju, a postoji i nedostatak fleksibilnih poslova koje bi mogli da usklade sa obrazovanjem, što je dodatno naglašeno postojanjem minimalne obavezne osnovice za doprinose za socijalno osiguranje.  Dodatni problem je veliki broj mladih (15-24) u neformalnoj zaposlenosti (prema Anketi o radnoj snazi, u IV kvartalu 2014. godine 41,9% od ukupnog broja zaposlenih mladih je neformalno zaposleno). 
Od kategorija teže zapošljivih lica, Romi su jedina etnička grupa koja je gotovo u potpunosti isključena iz formalnog tržišta rada . Pitanje njihovog uključivanja na formalno tržište rada neodvojivo je povezano sa njihovom emancipacijom u smislu obrazovanja, stambenih uslova i učešća u javnim poslovima, te zahteva strpljiv i sistematski rad i značajne resurse. Prema rezultatima Popisa stanovništva iz 2011. godine, broj lica koja su se izjasnila kao Romi iznosi 147.604, što predstavlja 2,05% udela u ukupnom broju stanovnika Republike Srbije. Na evidenciji Nacionalne službe za zapošljavanje nalazi se 21.791 lice romske nacionalnosti  (10.053 žene). Veliki problem predstavlja činjenica da je najveći broj njih bez obrazovanja ili samo sa završenom osnovnom školom , a svega 88 lica imaju više i visoko obrazovanje. Za romsku populaciju takođe je karakterističan visok procenat ranog napuštanja školovanja (samo 64% dece iz romskih naselja završi osnovnu školu na vreme, a samo 22% pohađa srednju školu ) i nedostatak potrebnih veština, znanja i radnog iskustva, kao i pretežan rad u neformalnoj ekonomiji. Osim toga, u velikoj meri su zavisni od davanja iz sistema socijalne zaštite . 
Osim opisanih izazova, postoji i potreba za jačanjem uloge politike zapošljavanja. Odsustvo sveobuhvatne strategije privrednog razvoja i povezanost institucija na zajedničkom poslu sprovođenja politike zapošljavanja doprinose nedovoljnom značaju politike zapošljavanja, kao i nedovoljna budžetska sredstva koja se izdvajaju za mere aktivne politike zapošljavanja. Osim toga postoji i potreba za reorganizacijom Nacionalne službe za zapošljavanje, kao i neophodnost unapređenja sistema za planiranje politike zapošljavanja zasnovanog na podacima.
Dugoročni okvir i ciljevi politike zapošljavanja u Srbiji su postavljeni na početku ove decenije usvajanjem Nacionalne strategije zapošljavanja za period od 2011. do 2020. godine. Međutim, pitanjem zaposlenosti se bave i druge strategije, ali one nisu međusobno povezane, a naročito nisu elaborirani njihovi ishodi u smislu uticaja na zaposlenost i veza sa Nacionalnom strategijom zapošljavanja. Odlučujući uslov za efektivnost politike zapošljavanja u Srbiji, i više nego u drugim zemljama, jeste da politika zapošljavanja postane sastavni deo jednog integrisanog pristupa za rešavanje različitih faktora na strani ponude i tražnje koji utiču na situaciju na tržištu rada, a u cilju međusobnog povezivanja svih pristupa koji se primenjuju. Međutim, politika zapošljavanja, onako kako se trenutno planira i sprovodi u Srbiji, uskog je dometa i u velikoj meri je izolovana od vladinih širih ekonomskih i fiskalnih mera – u praksi, ona je ograničena na usavršavanje određenih pravila koja se tiču zapošljavanja i otpuštanja, posredovanje u zapošljavanju i savetodavne usluge koje pruža Nacionalna služba za zapošljavanje, kao i na određeni broj programa i mera aktivne politike zapošljavanja malog obima za određene kategorije stanovništva. Koordinacija strategije i politike zapošljavanja sa odgovarajućim obuhvatnim ekonomskim strategijama i politikama na nacionalnom nivou ostaje veliki izazov. Uključivanje lokalnih zajednica u realizaciju politike zapošljavanja preko lokalnih akcionih planova zapošljavanja i lokalnih budžetskih fondova za podsticaj zapošljavanju još je u početnoj fazi i potrebna je kontinuirana podrška ovom procesu. 
Nacionalnom strategijom zapošljavanja predlaže se novi pravac u politici zapošljavanja koji ide u korist mera aktivne politike zapošljavanja tako što se planira povećano izdvajanje sredstava za njihovo finansiranje sa 0,1% BDP-a 2010. godine na 0,4% 2013. i 0,5% 2020. godine. Međutim, u praksi ove projekcije nisu našle svoje mesto u nacionalnom budžetu i sredstva su ostala na istom nivou od 0,1% BDP-a ili su smanjena. Posledica sistematskih neslaganja između planiranih sredstava i konačnih aproprijacija je to da neke mere, predvićene u APZ-u, nisu sprovođene od 2012. godine. 
Tabela 4. Izdvajanja za mere aktivne politike zapošljavanja 
	2009.	2010.	2011.	2012.	2013.	2014.
Iznos u RSD	3.500.000.000	3.700.000.000	5.550.000.000*	3.400.000.000	1.180.000.000	600.000.000
Procenat od BDP-a	0,12%	0,12%	0,16%	0,09%	0,03%	0,015%
*U 2011. godini iznos od 3.900.000.000 RSD za mere APZ je uvećan i dodatnim sredstvima u iznosu od 1.650.000.000 RSD iz ušteda od doprinosa za osiguranje za slučaj nezaposlenosti.
Treba imati u vidu da, uz ovakva trenutna izdvajanja za mere APZ, efekat ovih mera može biti samo ograničen s obzirom na broj nezaposlenih prijavljenih na evidenciji NSZ.  
U Republici Srbiji, kao i u tranzicionim privredama uopšte, efektivnost mera politike zapošljavanja u velikoj meri zavisi od šireg konteksta tržišta rada i makroekonomskog konteksta u kom se sprovode (O'Leary et al., 2001). Ova činjenica ide u prilog postepenom pristupu razvoju politike na osnovu kontinuirane evaluacije i adaptacije mera. Dakle, od suštinskog je značaja da se poprave uslovi u kojima se podaci prikupljaju i koriste za planiranje aktivnosti i raspoređivanje javnih sredstava. U oblasti ex post monitoringa i evaluacije efekata mera Aktivne politike zapošljavanja (APZ) u periodu između 2009. i 2012. godine objavljeno je čak osam evaluacija, kojima su obuhvaćene najznačajnije mere APZ, izuzev usluga posredovanja i savetovanja u NSZ . Međutim, sve ove evaluacije do sada su rađene uz podršku projekata tehničke pomoći, a takođe i dalje ostaje neispunjena potreba za sprovođenjem ex ante evaluacija planiranih mera. Što se tiče predviđanja kretanja na tržištu rada, uz podršku istih projekata do sada je objavljeno nekoliko godišnjih izveštaja o rezultatima ankete poslodavaca o potrebnim zanimanjima. Međutim, ove ankete utvrđuju samo potrebe poslodavaca u tekućoj godini uz projekcije za narednu godinu. Prognoze tražnje za radnom snagom u dužem periodu teško je sprovesti u situaciji velike neizvesnosti i rizika vezanih za globalnu i regionalne krize, kao i rizika vezanih za domaće faktore, uključujući ekonomske i političke .

2.2. Ljudski kapital i veštine
2.2.1. Uvod
Stanje u pogledu ljudskog kapitala i veština u Srbiji ne odgovara društvenim i ekonomskim potrebama. Nedostatak kvalifikacija i ključnih kompetencija ograničava zapošljivost na poslove koji nisu zahtevni u pogledu veština (low skills jobs) i koji su nisko profitabilni. 
Strategija i politika razvoja industrije Republike Srbije od 2011. do 2020. godine prepoznaju važnost uspostavljanja sistema obrazovanja čiji ishodi odgovaraju potrebama privrede, odnosno potrebu za uspostavljanjem čvrste veze između poslodavaca, institucija zaduženih za obrazovanje, naučnih institucija u odgovarajućim oblastima i tržišta rada. Ovakve veze su neophodne kako bi obrazovanje pratilo zahteve poslodavaca za relevantnim stručnim kompetencijama u skladu sa stepenom tehnološkog razvoja industrije. U ovoj strategiji se kao pet ključnih izvoznih sektora do 2020. godine definišu: prehrambena industrija, industrija saobraćajnih sredstava, industrija informacione i komunikacione tehnologije (IKT), metalski kompleks i farmaceutska industrija.
U cilju ublažavanja ovog problema Nacionalna služba za zapošljavanje sprovodi ankete poslodavaca jednom godišnje kako bi prikupila informacije o potrebama poslodavaca za zanimanjima, kvalifikacijama, znanjima i veštinama radne snage koju nameravaju da zaposle. Na osnovu rezultata ankete kreiraju se mere prevashodno obrazovnog karaktera u cilju smanjivanja jaza kvalifikacija. U 2013. godini manji broj preduzeća je ukazao na probleme prilikom zapošljavanja novih radnika u smislu pronalaženja lica adekvatnih kvalifikacija. Prema makrosektorima delatnosti, tri četvrtine preduzeća koja su iskazala probleme skoncentrisana su u tri makrosektora: prerađivačka industrija, sa 40,5% od ukupnog broja preduzeća sa iskazanim problemima, trgovina sa 16,9% i saobraćaj sa 16,2%. U odnosu na regionalnu strukturu, najviše problema pri zapošljavanju radnika iskazano je u regionu Beograda,  dok je, u odnosu na veličinu privrednih društava, najviše problema pri zapošljavanju novih radnika bilo kod malih preduzeća. Na osnovu rezultata istraživanja, posmatrano kroz pet zanimanja koja imaju najveće stope neto zapošljavanja (bez obzira na grupu zanimanja), ta zanimanja u 2014. godini su šivači tekstila, trgovci u maloprodaji, kuriri, dostavljači i bagažisti, inženjeri elektrotehnike, kao i zavarivači i rezači plamenom. U 2015. godini se očekuje da će najveću neto stopu zapošljavanja imati: trgovci u maloprodaji, šivači tekstila, jednostavna zanimanja, radnici za obezbeđenje imovine i lica, kao i trgovačka i srodna zanimanja.
Podela nadležnosti između centralnih, pokrajinskih i lokalnih vlasti je različita u zavisnosti od nivoa obrazovanja, nema adekvatne koordinacije i sinergije u radu: na nivou predškolskog obrazovanja lokalne vlasti imaju značajno veće nadležnosti, dok je centralni nivo nedovoljno uključen; na nivou osnovnog i srednjeg obrazovanja centralne vlasti imaju značajno veće nadležnosti, dok je uključenost lokalnih vlasti nedovoljna, a autonomija škola zanemarljiva; na nivou visokog obrazovanja postoji visok stepen autonomije univerziteta, ali je ova autonomija neadekvatno regulisana. I nacionalne i lokalne vlasti nisu dovoljno uključene u podsticanje obrazovanja odraslih, odnosno doživotnog obrazovanja. Sa radom su prestale brojne ranije institucije obrazovanja odraslih (radnički i narodni univerziteti), a još nisu razvijene nove.
Na nivoima obrazovanja pre tercijalnog obrazovanja dominiraju javne ustanove, dok se na nivou tercijalnog obrazovanja razvila široka mreža privatnih pružalaca usluga. Upravljanje obrazovnim sistemom je uglavnom administrativno, a sistem za osiguranje kvaliteta je nekompletan i nedovoljno funkcionalan. Rashodi za obrazovanje na godišnjem nivou u Republici Srbiji se prate redovno samo na nivou javnih rashoda, a ukupna procenjena budžetska izdvajanja za obrazovanje u Srbiji za 2013. godinu su oko 3,6% BDP-a . Koristeći metodologiju EU, procenjeni rashodi za obrazovanje na nivou Republike Srbije u 2012 godini iznosili su oko 5,27% BDP-a , što je slično proseku izdvajanja na nivou EU-27, koje je iste godine iznosilo 5,26% BDP-a (u ove rashode uključeni su javni i privatni rashodi za obrazovanje). 
Obrazovni sistem se uglavnom svodi na formalno obrazovanje , dok se neformalno obrazovanje, informalno obrazovanje, kao i celoživotno učenje, iako su pokrenute značajne incijative od strane Ministarstva omladine i sporta, još uvek nedovoljno prepoznati i ne koriste se kao instrument za razvoj ljudskog kapitala i veština. Ministarstvo prosvete, nauke i tehnološkog razvoja je u saradnji sa Zavodom za unapređivanje obrazovanja i vaspitanja i ostalim socijalnim partnerima pokrenuo izradu koncepcije priznavanja prethodnog učenja koja će biti predstavljena široj javnosti u narednom periodu.  Tek je započela izgradnja celovitog sistema profesionalne orijentacije, karijernog savetovanja i vođenja (sistem je za sada postavljen u osnovnim školama i u okviru funkcija Nacionalne službe zapošljavanja).
Obrazovanje na svim nivoima je i dalje uglavnom usmereno ka prenošenju akademskih znanja, ali se može konstatovati da nemali broj mladih koji završavaju obrazovanje imaju nedovoljno razvijene ključne kompetencije od kojih zavisi njihova aktivna participacija u društvu i na tržištu rada, ali i u kontinuiranim aktivnostima učenja i usavršavanja tokom čitavog života. Pored toga, i obrazovni sistem suočen je sa negativnim demografskim trendom, što utiče da se broj učenika kontinuirano smanjuje (po stopi od oko 2% godišnje). Suprotno opadajućem broju učenika, broj nastavnika koji su zaposleni se povećava, čime obrazovni sistem postaje manje efikasan. Ovo smanjenje broja učenika po nastavniku može biti iskorišćeno kao prilika za unapređenje relevantnosti i kvaliteta obrazovanja kako bi mladi razvili ključne kompetencije. Sa druge strane kapaciteti škola bi uz adekvatno stručno usavršavanje nastavnika za rad sa odraslima, mogli biti iskorišćeni za razvoj celoživotnog učenja.
Obrazovni sistem nije dovoljno inkluzivan ‒  kapaciteti obrazovnog sistema da odgovori na obrazovne potrebe različitih osetljivih društvenih grupa nedovoljno su razvijeni, kao i afirmativne mere  za upis učenika iz porodica nižeg socioekonomskog statusa. Upis u srednje škole i na više nivoe obrazovanja vrši se skoro isključivo na osnovnu prethodno ostvarenog rezultata i uspeha na maturi, tj. prijemnom ispitu, što je ujedno i osnovni kriterijum prilikom dodele finansijske podrške učenicima i studentima (krediti i stipendije).
Reformske inicijative u formalnom douniverzitetskom obrazovanju koje su pokretane od 2000. godine bile su kratkotrajne, strateški neusklađene i parcijalne, a često su ostajale i nedovršene. Parcijalne i nedovršene promene uticale su na to da je sistem formalnog douniverzitetskog obrazovanja unutar sebe nedovoljno koherentan. 
Na nivou visokog obrazovanja Bolonjski proces ulazi u osmu godinu implementacije, ali je njeno sprovođenje ocenjeno kao slabo na ministarskoj konferenciji u Bukureštu 2012. godine . Sprovođenje Bolonjske deklaracije ocenjuje se kao slabo i od strane drugih aktera kao što su studenti, profesori i tržište rada .  
U prethodnom sazivu Vlada Republike Srbije je usvojila Strategiju razvoja obrazovanja u Republici Srbiji do 2020. godine (SROS 2020) koji treba da obezbedi koherentan okvir za buduće reformske inicijative na svim nivoima obrazovanja kojim će formalan sistem obrazovanja postati fleksibilan, a time i otvoreniji za odrasle. Vlada je usvojila akcione planove za sprovođenje strategije 31. januara 2015. godine, čime su stvoreni preduslovi za sistematičnije i usklađenije reformske inicijative.  Činjenica da se je za usvajanje akcionih planova bilo potrebno 3 godine ukazuje na potrebu da se unaprede kapaciteti za implementaciju strategije. 

2.2.2. Najvažniji izazovi u oblasti ljudskog kapitala i veština
Prva grupa izazova obuhvata nizak nivo obrazovanja populacije starije od 15 godina i postojanje značajnih regionalnih i socijalnih razlika u pogledu nivoa obrazovanja:
Nizak nivo obrazovanja populacije starije od 15 godina. Prema rezultatima popisa 2011. godine (RZS, 2013) u populaciji osoba starijih od 15 godina oko 35% osoba nema završeno osmogodišnje osnovno obrazovanje ili ima završeno samo osmogodišnje osnovno obrazovanje. Nedostatak kvalifikacije kod ove populacije često je praćen siromaštvom, neaktivnošću i/ili dugotrajnim statusom nezaposlenosti, nižim zdravstvenim statusom i dugotrajnom zavisnošću od različitih vrsta socijalne podrške. S druge strane, oko 25% osoba uzrasta 30-34 godine ima visoko obrazovanje (ISCED 5 nivo i više), što predstavlja napredak u odnosu na prethodne godine,. Posebno pitanje je relevantnost visokog obrazovanja.
Postojanje značajnih regionalnih i socijalnih razlika u pogledu nivoa obrazovanja. Prema rezultatima Popisa 2011. godine, u urbanim sredinama ima oko 23% osoba sa višim ili visokim obrazovanjem i oko 23% onih koji imaju osnovno obrazovanje ili niže od toga, dok u vangradskim sredinama ima svega 6% osoba sa visokim obrazovanjem i oko 51% onih koji imaju osnovno obrazovanje ili niže od toga. Poređenje različitih okruga u Srbiji dodatno osvetljava velike regionalne razlike u pogledu stepena obrazovanja stanovništva i te razlike korespondiraju razlikama u stepenu ekonomske razvijenosti regiona. 
Među muškarcima i ženama postoji sličan procenat osoba koje imaju više i visoko obrazovanje (oko 16%), ali je u populaciji žena nešto veći broj osoba koje imaju osnovno obrazovanje ili niže (39% naspram 29%). 
Poređenje obrazovnog nivoa različitih etničkih zajednica ukazuje takođe na velike razlike – npr. u okviru romske zajednice 87% populacije ima osnovno ili niže obrazovanje, a manje od 1% ima više i visoko obrazovanje. 
Prema rezultatima popisa iz 2011. godine, evidentno je da je obrazovna struktura osoba sa invaliditetom nepovoljna: 52,7% osoba sa invaliditetom uzrasta iznad 15 godina ima završeno osnovno obrazovanje ili nepotpunu osnovnu školu, dok svega 6,5% ima završeno više ili visoko obrazovanje. Ove razlike se produbljuju ukoliko posmatramo i podatke na regionalnom nivou. 
Druga grupa izazova obuhvata nizak kvalitet i relevantnost svih nivoa obrazovanja i rezultira nedovoljno razvijenim ključnim kompetencijama kod mladih, a slaba razvijenost sistema celoživotnog učenja otežava unapređivanje veština nakon završetka formalnog obrazovanja.
Ne postoje pouzdani podaci o kvalitetu predškolskog obrazovanja, ali postoje indicije da predškolsko obrazovanje pre svega vrši socijalne, a ne obrazovne funkcije. U skladu sa višedecenijskom praksom dominantna funkcija predškolskog vaspitanja i obrazovanja se svodi na socijalnu funkciju (obezbeđivanje brige o deci za zaposlene roditelje), dok obrazovna funkcija i značaj koji predškolsko obrazovanje ima za razvoj ljudskog kapitala i socijalnu uključenost nisu dovoljno iskorišćeni. Kvalitet postojećih programa predškolskog vaspitanja i obrazovanja  je neujednačen i nedovoljan za pružanje podrške u ranom razvoju i učenju dece, posebno dece iz osetljivih društvenih grupa . Predškolske ustanove nisu dovoljno inkluzivne i nisu dovoljno osetljive za potrebe porodica niti za njihovo aktivno uključivanje u rad ustanove . 
Kvalitet i relevantnost osnovnog i srednjeg obrazovanja su na nižem nivou nego u  većini zemalja EU. Učenici koji završavaju osnovno i srednje obrazovanje u Srbiji imaju značajno niži stepen razvijenosti ključnih kompetencija nego njihovi vršnjaci iz zemalja EU. PISA 2012 studija pokazuje da petanestogodišnjaci koji su obrazovani u Srbiji imaju značajno niži nivo čitalačke, matematičke i naučne kompetencije nego njihovi vršnjaci iz OECD i zemalja EU (razlika odgovara efektu od 1,5 godina školovanja). Takođe, PISA podaci pokazuju da jedna godina školovanja u Srbiji ima manji efekat na razvoj ovih kompetencija nego u zemljama OECD . Pored toga, između 30% i 40% učenika u Srbiji spada u kategoriju „funkcionalno nepismenih“ učenika, što je duplo više od proseka EU , a ako se uzmu u obzir oni koji su napustili obrazovanje pre ISCED 3 nivoa onda bi taj procenat bio i viši . Stopa funkcionalno nepismenih učenika je daleko veća u grupi učenika koji spadaju u najsiromašnije i kreće se između 60% i 75% . Imajući u vidu postojeće studije može se predvideti da će mladi koji nisu dostigli nivo funkcionalne pismenosti imati značajne teškoće u budućnosti u pogledu daljeg obrazovanja i zapošljivosti. 
Pored niskog kvaliteta, srednje obrazovanje nije prilagođeno potrebama privrede i tržišta rada, što umanjuje njegovu društvenu relevantnost. Srednje obrazovanje (osim u slučaju određenog  broja oglednih programa odnosno programa (56) koji su prevedeni iz ogleda u sistem u srednjem stručnom obrazovanju – oko 25% obrazovnih profila u koje se upisuju učenici) uglavnom su usmereni na sticanje akademskih i stručnih znanja, a nedovoljno na razvoj ključnih kompetencija i praktičnih profesionalnih veština.  Obrazovni sistem ne omogućava mladima da steknu praktične veštine koje su relevantne na tržištu rada . Posledica je veoma visoka nezaposlenost mladih (oko 50%) i povećanje troškova poslodavaca prilikom zapošljavanja mladih. 
Nedovoljan kvalitet visokog obrazovanja. U oblasti visokog obrazovanja postoji visoka diverzifikacija studijskih programa, što je pozitivna posledica liberalizacije visokog obrazovanja. Međutim, liberalizacija visokog obrazovanja nije u dovoljnoj meri praćena izgradnjom sistema za osiguranje kvaliteta. Postojeći sistem akreditacije studijskih programa je uglavnom fokusiran na obezbeđivanje neophodnih resursa za sprovođenje studijskog programa i ne uspeva da osigura visok kvalitet programa. 
Nema razvijenog jedinstvenog Nacionalnog okvira kvalifikacija (NOK) i nema koordinacije između različitih sistema i nivoa obrazovanja. NOK za nivoe 6 do 8 je usvojen, NOK za nivoe od 1 do 5 je pripremljen,  i primenjuje se. Proces za nostrifikaciju diploma stečenih van Srbije administrativno je komplikovan, skup i zasnovan na sadržaju studijskih programa, a ne na okviru kvalifikacija i ishodima studijskih programa. Od 1.oktobra započeo je rad ENIC/NARIC centar za priznavanje diploma stečenih u inostranstvu u svrhu zapošljavanja.
Mobilnost studenata je prepoznata kroz zakonsku regulativu, ali je mobilnost studenata u praksi otežana nepostojanjem delotvornih mehanizama za njeno sprovođenje. Ne postoje pouzdane informacije o kompetencijama svršenih studenata. Ipak, postoji široka saglasnost da su ishodi postojećih studijskih programa u velikoj meri neusaglašeni sa potrebama društva . Sa takvom ocenom slažu se i poslodavci – percepcija poslodavaca je da studenti koji završe studijske programe koji su nastali kao deo Bolonjskog procesa ne poseduju ključne kompetencije koje poslodavci očekuju . Dodatno, efikasnost studiranja je relativno niska, pošto je prosečna dužina studiranja 6-7 godina za četvorogodišnje studijske programe . 
Niska dostupnost kvalitetnih programa za celoživotno učenje i niska participacija u celoživotnom učenju. U 2011. godini svega 16,5% odraslih starosti 25-64 godine je učestvovalo u programima obrazovanja, što je značajno niže od proseka zemalja EU u kojima oko 41% odraslih učestvuje u obrazovanju.  Glavni uzroci niske participacije odraslih u obrazovanju su: (a) kašnjenje u implementaciji Zakona o obrazovanju odraslih iz administrativnih razloga; (b) nedovoljno razvijena ponuda kvalitetnih programa celoživotnog učenja, (v) nerazvijen sistem karijernog savetovanja i vođenja odraslih koji bi ih usmeravao na programe celoživotnog učenja, (g) nepostojanje nacionalnog okvira kvalifikacija i sistema za osiguranje kvaliteta  programa celoživotnog učenja, (d) nedovoljno razvijena svest o važnosti celoživotnog učenja među odraslima i nedovoljno razvijena kompetencija za celoživotno učenje kod odraslih. 
Najrazvijeniji deo sistema za celoživotno učenje odnosi se na kompenzatorno obrazovanje osoba koje su starije od 15 godina, a nisu stekle osnovno obrazovanje (ISCED 2), niti poseduju kvalifikacije za obavljanje nekih poslova. U praksi postoji široka ponuda različitih oblika neformalnog obrazovanja (npr. učenje stranih jezika, sticanje osnovnih kompjuterskih veština i druge ključne kompetencije), koje se uglavnom finansira od strane poslodavaca ili iz privatnih izvora .  
Ne postoje podaci o kvalitetu ključnih kompetencija kod odrasle populacije (Srbija ne učestvuje u OECD PIAAC studiji koja prati u kojoj meri su ključne kompetencije razvijene kod odraslih, na koji način se koriste i koliko su primenljive u savremenim uslovima rada). Informacije o programima neformalnog obrazovanja odraslih i provajderima nisu u potpunosti transparentne, ne prate se sistematski, ne postoje kriterijumi kvaliteta za procenu njihovog rada. Zbog ovakvog stanja pripadnici populacije sa nižim obrazovanjem, koji uglavnom imaju loša iskustva sa formalnim obrazovanjem, ne uspevaju da se adekvatno vrate obrazovanju i celoživotnom učenju. Sistem neformalnog obrazovanja nije dovoljno regulisan niti je integrisan u sistem obrazovanja. 
Treća grupa izazova obuhvata nizak obuhvat kvalitetnim obrazovanjem, posebno za decu iz osetljivih društvenih grupa. Obuhvat obaveznim osnovnim obrazovanjem (ISCED 1 i 2) relativno je visok. Postoje tri ključna izazova koja su povezana sa niskim nivoom obuhvata kvalitetnim obrazovanjem i sva tri izazova naročito pogađaju decu iz osetljivih društvenih grupa (deca iz siromašnih porodica, deca iz romskih zajednica, deca sa invaliditetom i deca koja žive u udaljenim ruralnim područjima). 
Nizak obuhvat dece predškolskim vaspitanjem i obrazovanjem. Predškolsko obrazovanje ima važan i dugoročan uticaj na dalje obrazovanje i u smislu nivoa obrazovanja koji će se dostići i u pogledu kompetencija (veština) koje će osoba razviti. U Srbiji je 58,1% dece starosti 4 godine do polaska u obavezno obrazovanje uključeno u predškolsko vaspitanje i obrazovanje , dok je oko 93% dece starosti od 5 i po do 6 i po godina uključeno u obavezni predškolski pripremni program . U pogledu obuhvata dece starosti 4 godine ne postoje značajne razlike između dečaka i devojčica, ali zato postoje značajne regionalne i socijalne razlike – u nekim opštinama obuhvat je manji od 10%, dok postoje i opštine u kojima je obuhvat značajno viši od republičkog proseka. Glavni razlog za ove regionalne razlike leži u nedovoljno razvijenim kapacitetima i njihovoj neravnomernoj regionalnoj raspoređenosti, što je posledica činjenice da se predškolsko vaspitanje i obrazovanje finansira iz budžeta lokalnih samouprava (osim obaveznog devetomesečnog predškolskog programa u trajanju od četiri sata). Učešće dece iz porodica sa višim socioekonomskim statusom u predškolskom vaspitanju i obrazovanju značajno je više – 75% naspram 25% . Učešće dece iz osetljivih grupa je značajno niže nego u opštoj populaciji. U  2010. godini samo oko 8% dece iz romske zajednice je bilo uključeno u sistem predškolskog vaspitanja i obrazovanja . 
Visoka stopa osipanja dece iz sistema obrazovanja i stopa ranog napuštanja školovanja i sistema obuka. Procenat osoba koje su rano prekinule obrazovanje, tj. osobe uzrasta od 18 do 24 godina koje su završile osnovno obrazovanje (ISCED 1 ili ISCED 2) ili kratke (u trajanju do 2 godine) programe srednjeg obrazovanja (ISCED 3c) i koje nisu uključene u obrazovanje i sistem obuke (NEET), je oko 8,1%.   
Postoje značajne regionalne razlike u pogledu ranog odustajanja od obrazovanja i one u značajnoj meri korespondiraju sa stepenom razvijenosti opština . Rano odustajanje je takođe značajno veće za decu iz osetljivih grupa (učenici iz romske zajednice, deca iz porodica koje žive u siromaštvu, deca sa teškoćama u razvoju, itd.) – npr. u populaciji dece i mladih iz romske zajednice stopa odustajanja dostiže čak 80% . Prema rezultatima UNICEF studije iz 2014. godine glavni razlozi za odustajanje od obrazovanja su: nepovoljan socioekonomski položaj porodica, nizak kvalitet nastave, nedovoljno prilagođavanje obrazovanja obrazovnim potrebama učenika (posebno onima koji pripadaju marginalizovanim grupama) i nepostojanje mehanizama podrške za učenike koji imaju teškoće u učenju. 
Dostupnost visokog obrazovanja je značajno manja za decu iz osetljivih grupa. Veliki broj srednjoškolaca (oko 65%) nastavlja školovanje nakon završetka srednjeg obrazovanja i u tom pogledu opšti obuhvat visokim obrazovanjem je relativno visok . Međutim, postoji značajno osipanje studenata tokom studija tako da svega polovina studenata završi studije u redovnom roku (nakon broja godina koliko je predviđeno trajanje studijskog programa). Ipak, dostupnost visokog obrazovanja je značajno manja za neke kategorije mladih ‒ podaci istraživanja koje je sprovedeno u okviru TEMPUS projekta EQUI-ED  pokazuju da su sledeće grupe mladih manje uključene u visoko obrazovanje: mladi iz siromašnih porodica, mladi čiji roditelji imaju niži stepen obrazovanja, mladi koji su školovani na manjinskim jezicima i mladi sa invaliditetom . Programi visokog obrazovanja nisu u potpunosti dostupni zaposlenima koji žele da se usavršavaju paralelno sa radom, a samim tim i budu pripremljeni za promene na tržištu rada. Rad studentskih službi, predispitne obaveze i način polaganja ispita nisu prilagođeni obavezama populacije zaposlenih.
Četvrta grupa izazova obuhvata nedovoljnu finansijsku efikasnost sistema obrazovanja na svim nivoima.
U poslednjih deset godina primetan je opadajući trend u pogledu broja učenika, dok broj nastavnika čak i raste u sistemu osnovnog i srednjeg obrazovanja . Mreža osnovnih i srednjih škola nije značajnije reorganizovana. Zbog neprilagođene mreže srednjih škola određen broj škola (u regionalnim centrima) ima veliki broj učenika, usled čega škole rade u dve smene dok veličina odeljenja zavisi od područja rada (najviše je učenika u pojedinim „popularnim“ profilima što najčešće ne korespondira sa potrebom poslodavaca za takvom radnom snagom), dok postoji veliki broj malih škola (uglavnom u ruralnim sredinama) koje pohađa veoma mali broj učenika. Izostala je primena Uredbe Vlade o mreži osnovnih škola ,koja je usvojena 2010. godine.
Obrazovanje se i dalje finansira prema broju odeljenja i nastavnika. Zakon o osnovama sistema obrazovanja i vaspitanja predviđa da se od 2015. godine primeni finansiranje po učeniku (uz korektivne faktore za decu iz osetljivih grupa). Proces pilotiranja finansiranja obrazovanja prema broju učenika prekinut je 2012. godine i nisu usvojena podzakonska akta koja bi omogućila uvođenje novog modela finansiranja u školskoj 2014/15. godini.  
Finansiranje visokog obrazovanja je različito regulisano za državne i privatne fakultete – državni fakulteti se finansiraju iz budžetskih sredstava, sopstvenih prihoda i od strane studenata, dok se privatni fakulteti finansiraju skoro isključivo od strane studenata. Trenutno ne postoje analize postojećeg modela finansiranja visokog obrazovanja, te je teško dati ocenu njegove efikasnosti i pravednosti. 

2.3. Socijalno uključivanje i socijalna zaštita
2.3.1. Izazovi u oblasti socijalne i dečije zaštite
Životni standard u Srbiji je na niskom nivou, a siromaštvo je rasprostranjeno. Stopa apsolutnog siromaštva prema potrošnji pokazuje da poslednjih godina između 6% i 9% ukupne populacije ne može da zadovolji ni osnovne potrebe . Stopa rizika siromaštva 2012. godine od 24,6% i stopa izrazite materijalne deprivacije od 27% pokazuju da je ugroženost i značajno veća sudeći prema niskom dohotku i velikom broju stavki koje pojedinci u Srbiji ne mogu da priušte. Prema ovim indikatorima, a posebno prema riziku siromaštva, ugroženost u Srbiji je veća nego u zemljama EU. 
I u Srbiji, kao i u mnogim drugim zemljama stope siromaštva dece su značajno više, a istraživanja, posebno ona iz ranijih godina, upozoravaju na izrazitu ugroženost pojedinih grupa kao što su Romi, pogotovo u neformalnim naseljima, interno raseljena lica, osobe sa visokim stepenom invaliditeta, stara lica bez penzije, lica bez obrazovanja ili sa niskim nivoom obrazovanja, stanovništvo izvan gradskih sredina. 
Mnoga siromašna domaćinstva su izložena višestrukim faktorima deprivacije, što zahteva složene intervencije preventivnog tipa, ali i mere aktivne inkluzije, koje kombinuju novčane naknade, zapošljavanje/aktivaciju korisnika i kvalitetne usluge integralne socijalne zaštite.
U uslovima tranzicije savremenih porodičnih modela, izrazitog starenja stanovništva i depopulacije postoje i brojne druge potrebe koje nisu nužno ili nisu primarno obeležene samo siromaštvom, a koje zahtevaju određeni odgovor zajednice. Među njima su potrebe u vezi sa usklađivanjem rada i roditeljstva, dugotrajnu negu, ali i neophodnost zaštite posebno osetljivih grupa. 
Podaci pokazuju da poslednjih godina raste broj prijavljenih slučajeva nasilja u porodici, povećava se broj dece bez roditeljskog staranja, jednoroditeljskih porodica, starih kojima je potrebna pomoć u kući, dece i odraslih osoba sa invaliditetom koji ne mogu da se uključe u društvo bez servisa podrške.  Dodatno postoji i jedan broj ugroženih grupa koje nisu u dovoljnoj meri prepoznate ni u sistemu, niti u javnosti, kao što su mladi zavisnici od droge i alkohola, lečeni zavisnici, osobe koje su bile na izvršenju krivičnih sankcija, deca žrtve prosjačenja, deca iz porodica sa nepriznatim očinstvom i dr. Istovremeno, kao što pokazuju nalazi mapiranja, usluge u zajednici na lokalnom nivou su još uvek nedovoljno dostupne, neravnomerno razvijene, a često i neodržive .  
U Srbiji se socijalna zaštita i socijalna sigurnost obezbeđuju kroz socijalno osiguranje i različita novčana davanja i usluge iz sistema socijalne i dečije, kao i iz boračko-invalidske zaštite. Socijalno osiguranje obuhvata penzijsko-invalidsko osiguranje, zdravstveno osiguranje i osiguranje za slučaj nezaposlenosti. Prava iz penzijsko-invalidskog osiguranja i zdravstvena zaštita se delimično finansiraju i iz budžeta. Najveći deo socijalnih davanja se obezbeđuje na nacionalnom nivou. Rashodi za socijalnu zaštitu i socijalnu sigurnost  u proteklim godinama iznosili su oko 25% BDP-a. U strukturi izdataka dominiraju rashodi za neto penzije sa preko 13% BDP-a.  
Udeo rashoda za socijalnu zaštitu u BDP-u u Srbiji (ispod 25%) niži je u od proseka EU(28) koji se poslednjih godina kreće na nivou od približno 29%. Međutim, prema podacima Eurostata za 2012. godinu, rashodi u apsolutnom su iznosu iznosili svega približno 2.200 PPS per sapita, što je 3,5 puta manje nego u EU (28). Manje izdatke u PPS po stanovniku od Srbije su imale samo Bugarska i Letonija. 
Grafikon 1: Šematski prikaz sistema socijalne zaštite i socijalne sigurnosti
 

Socijalni transferi se sastoje od novčanih naknada po osnovu osiguranja – penzija, naknada za nezaposlene i naknada za bolovanje, kao i novčanih davanja koja se ne zasnivaju na doprinosima – socijalna pomoć, dečiji i roditeljski dodatak, naknade za porodiljska odsustva, dodatak za pomoć i negu drugog lica, te različita novčana prava po osnovu boračke i invalidske zaštite. Dodatno, lokalne samouprave dodeljuju i jednokratne novčane pomoći, kao i dodatna novčana davanja usmerena na siromašne. Udeo rashoda u BDP-u za socijalne transfere koji se dodeljuju sa nacionalnog nivoa 2012. godine iznosio je preko 18%, a 2013. godine 17,7% . 
Efektivnost socijalnih transfera se može proceniti na osnovu poređenja stope rizika siromaštva pre i posle njihovog dodeljivanja. Efektivnost socijalnih transfera (bez penzija) 2012. godine iznosila je 21,7%, s obzirom na to da su oni omogućili smanjenje stope rizika siromaštva sa 31,4% na 24,6%. Uključivanje penzija u socijalne transfere značajno povećava njihovu efektivnost u Srbiji. Stopa rizika siromaštva bi bila dva puta veća kada ne bi postojali socijalni transferi (uključujući penzije). Efektivnost u Srbiji je niža nego u EU. 
Efikasnost socijalnih transfera (bez penzija), u smislu sučeljavanja rashoda za transfere i smanjenja stope rizika siromaštva, pokazuje da bi se Srbija našla u grupi zemalja koje malo troše, sa malim efektima.   
Smanjenje ekstremnog siromaštva i deo socijalne zaštite koju ne obezbeđuje socijalno osiguranje u Srbiji ostvaruju se kroz socijalnu i dečiju zaštitu, regulisane kroz dva zakonska akta: 
•	Zakon o socijalnoj zaštiti (2011) uređuje prava na novčana davanja usmerena na siromašne (novčana socijalna pomoć, uvećana novčana socijalna pomoć, jednokratna pomoć), novčana davanja za dugotrajnu negu (dodatak za pomoć i negu drugog lica, uvećani dodatak za pomoć i negu drugog lica i pravo na razliku do uvećanog dodatka za pomoć i negu drugog lica za invalidnu decu koja su pravo ostvarila u sistemu PIO), osposobljavanje za rad, usluge socijalne zaštite, kao i regulatorne i kontrolne mehanizme u sferi socijalne zaštite. Usluge socijalne zaštite obuhvataju usluge procene i planiranja, dnevne usluge u zajednici, usluge podrške za samostalni život, savetodavno-terapijske i socijalno-edukativne usluge, kao i usluge smeštaja.
•	Zakon o finansijskoj podršci porodici sa decom (2002) uređuje prava na novčana davanja sa ciljem zaštite siromašnih porodica sa decom (dečiji dodatak), kao i davanja/naknade čiji je cilj usklađivanja rada i roditeljstva i podrška rađanju (naknade zarade povodom rođenja deteta i  roditeljski dodatak). 	
U mandatu centralnog nivoa su sva novčana prava (osim jednokratne novčane pomoći) i usluge domskog i porodičnog smeštaja. Novčana prava administriraju centri za socijalni rad (CSR) i odgovarajuće službe lokalne samouprave. CSR istovremeno procenjuju i potrebe ugroženih i planiraju njihovu zaštitu, a po Porodičnom zakonu (2005) vrše i ulogu organa starateljstva. Ukupna izdvajanja za ove namene 2013. godine su iznosila približno 2% BDP-a.
U mandatu lokalnog nivoa su usluge u zajednici i jednokratna novčana pomoć, kao i davanja u naturi namenjena siromašnim pojedincima i porodicama.
Tabela 5: Novčana davanja i usluge na nacionalnom nivou, broj korisnika, mesečni iznosi i godišnji udeo rashoda u BDP-u, 2013.
Prava	Broj korisnika	Iznos	Rashodi
	lica/deca	domaćin-stva	dinari	PPS-AIC	udeo u BDP
Novčana socijalna pomoć	258.807	101.656	7.490	144*	0,33
Dečiji dodatak	387.847	206.099			0,32
  Osnovni			2.522	48	
  Uvećani			3.280	63	
Dodatak za pomoć i negu 	51.670				0,24
  Osnovni			9.429	181	
  Uvećani			25.430	488	
Roditeljski dodatak	60.030	61.466	35.800	687*	0,16
Odsustva povodom rođenja deteta	36.686				0,63
Smeštaj (domski i porodični)	20.000				0,15
Centri za socijalni rad 					0,07
Izvor: Ministarstvo rada, zapošljavanja i socijalne politike, 2013,
Napomena: Iznos novčane socijalne pomoći po ekvivalentnom odraslom; iznos roditeljskog dodatka za prvo dete.

Ključni izazovi u oblasti socijalne i dečije zaštite
Prva grupa izazova obuhvata povećanje obuhvata i unapređenje adekvatnosti novčanih davanja usmerenih na siromašne, uz uvažavanje budžetskih mogućnosti.
U uslovima savršene targetiranosti obuhvat stanovništva koje je izloženo riziku siromaštva i ostvaruje pravo na novčanu socijalnu pomoć iznosio bi svega 15%. I podaci o broju pojedinaca i dece iz najsiromašnijeg kvintila po potrošnji, koji ostvaruju pravo na novčanu socijalnu pomoć i dečiji dodatak, upućuju na potrebu povećanja obuhvata ugroženih ovim novčanim davanjima . Obuhvat može da se poveća povećanjem prihodnog cenzusa, ali i relaksiranjem imovinskih i drugih uslova za ostvarivanje prava (kao što je, na primer, uslov da roditelji moraju da budu zdravstveno osigurani u programu dečijih dodataka).  
Sa aspekta mogućnosti zadovoljenja minimalnih potreba, adekvatnost davanja koja su usmerena na siromašne je na granici prihvatljivog i razlikuje se za različite tipove porodica i u zavisnosti od starosti dece. Ilustracije radi, iznos pomoći koji po osnovu ova dva prava može da ostvari porodica bez prihoda sa dvoje dece bez invaliditeta dostiže približno 18,5 hiljada dinara mesečno (356 PPS), preko 90% minimalne zarade i blizu dve trećine praga rizika siromaštva i praga apsolutnog siromaštva  iz 2012. godine. Komparativno posmatrano, iznosi NSP i dečijeg dodatka su niski u poređenju sa zemljama Evropske unije. U odnosu na zemlje nove članice iznosi nisu sasvim nezadovoljavajući, pogotovo za dečije dodatke.  
Imajući u vidu poređenja sa minimalnom zaradom u Srbiji, kao i moguće potencijalno destimulativno dejstvo na rad i zapošljavanje, dalje unapređenje adekvatnosti iznosa novčanih davanja zahteva uvođenje aktivacije radno sposobnih korisnika novčane socijalne pomoći, koja je predviđena postojećim zakonskim rešenjima, ali još uvek nije sprovedena. Posebno važan izazov za implementaciju aktivacije moguće je identifikovati u dizajniranju podsticaja za povratak mladih i ostalih osetljivih društvenih grupa u proces obrazovanja i njihovog uključivanja u programe dokvalifikacije i prekvalifikacije.
Dodatni izazov iz ove sfere je zaštita starijih koji nisu ostvarili pravo na penzijsko osiguranje, a koji prevashodno zbog imovinskog cenzusa nisu uključeni ni u program novčane socijalne pomoći. 
Subvencionisanje zakupnine zakupcu stana za socijalno stanovanje kao mehanizam umanjenja ukupnih troškova za stanovanje i unapređenja adekvatnosti novčanih davanja usmerenih na siromašne omogućeno je Zakonom o socijalnom stanovanju . U narednom periodu potrebno je analizirati na koji način bi se unapredio ovaj mehanizam.  
Druga grupa izazova obuhvata povećanje podrške prirodnoj porodici  radi sprečavanja odvajanja dece, nastavak procesa deinstitucionalizacije, razvoj usluga u zajednici. 
Stepen zaštite ugroženih grupa, a naročito dece, kroz smeštaj u rezidencijalnim institucijama u Srbiji nije visok. Najveći broj dece i mladih, gotovo 90% njih, zaštićeno je kroz porodični smeštaj (srodničko i nesrodničko hraniteljstvo). Među decom sa invaliditetom (približno 1.000) i dalje je, međutim, nešto veće učešće smeštaja u institucijama (54,6%) u kojima su uslovi, uprkos izvesnim poboljšanjima nezadovoljavajući, sa skromnom ponudom rehabilitacionih i stimulativnih programa . Kao najveći izazovi u ovoj sferi se, i na kratak i na srednji rok, mogu identifikovati jačanje mehanizama i programa za podršku prirodnoj porodici, kao i dalji razvoj porodičnog smeštaja za decu sa invaliditetom. U sferi podrške prirodnoj porodici dece sa invaliditetom naglašena je potreba za širenjem usluga u zajednici, posebno onih koje podržavaju uključivanje u redovni obrazovni sistem.   
Uslovi smeštaja odraslih sa intelektualnim i mentalnim teškoćama (približno 5.400 korisnika) u većini institucija su na zadovoljavajućem nivou, međutim potrebno je i dalje raditi na njihovom unapređenju i raditi na razvijanju alternativni vaninstitucionalni oblika zaštite. Stanovanje uz podršku za OSI je u Srbiji još uvek u začetku i pruža se kao usluga samo za približno pedesetak korisnika u najvećim gradovima, te je na kratak rok izazov pokretanje programa podrške lokalnim samoupravama radi uspostavljanja usluge stanovanja uz podršku za osobe sa invaliditetom, koji predstavlja preduslov za nastavak procesa deinstitucionalizacije. Na srednji rok izazov je deinstitucionalizacija i integracija u zajednici osoba sa intelektualnim i mentalnim teškoćama, za koju je neophodno definisanje integrisanih međusektorskih usluga.
Na kratak rok, uvođenje namenskih transfera manje razvijenim opštinama za uspostavljanje i povećanje dostupnosti usluga u zajednici ostaje važan preduslov i za prevenciju institucionalizacije i za podršku prirodnoj porodici, pogotovo za decu za invaliditetom i za stare. Na srednji rok, izazov predstavlja obezbeđenje i sredstava i profesionalnih kapaciteta za širenje i razvoj mnogih usluga u zajednici, kao što su personalna asistencija, lični pratioci za decu, stanovanje uz podršku za mlade koji napuštaju smeštaj, skloništa za žrtve porodičnog nasilja i trgovine ljudima.
Treća grupa izazova obuhvata segmentiranost dugotrajne nege, nepovezanost novčanih davanja sa uslugama, nedovoljna dosupnost usluga za dugotrajnu negu. 
Deo dugotrajne nege u Srbiji je regulisan kroz novčana davanja, deo kroz institucionalnu zaštitu i usluge pomoći u kući na lokalnom nivou, a deo se tek uspostavlja u okviru zdravstvenog sistema. Novčana davanja/naknade za dugotrajnu negu se delom ostvaruju u okviru sistema socijalne zaštite, a delom u okviru penzijsko-invalidskog osiguranja i namenjena su korisnicima koji zbog bolesti ili invalidnosti ne mogu samostalno da obavljaju osnovne dnevne aktivnosti, nezavisno od materijalnog položaja. Mesečni iznos uvećanog dodatka za negu i pomoć od oko 25.400 dinara (488 PPS), koji se dodeljuje osobama sa najvišim stepenom invaliditeta, prevazišao je nivo neto minimalne zarade za 27%. U relativnom smislu iznos ovog prava se i komparativno posmatrano može oceniti kao adekvatan. U narednom periodu će se preispitati opravdanost ostvarivanje prava na dodatak za pomoć i negu drugog lica u sistemu socijalne zaštite i prava na novčanu naknadu za pomoć i negu drugog lica u sistemu PIO i usmeravanje ostvarivanja ovog prava u jednom sistemu ili jedinstveno vođenje evidencije za sve korisnike prava na pomoć i negu drugog lica. Takođe važno je uložiti napore i u informisanje o pravima i pomoć pri apliciranju. 
Usluge za dugotrajnu negu u zajednici koje uglavnom pružaju podršku za instrumentalne dnevne aktivnosti još uvek su nedovoljno razvijene i dostupne, a palijativna nega pre svega postoji u okviru domske zaštite, dok se u zdravstvenom sistemu tek uspostavlja. Usluge pomoći u kući prethodnih godina koristilo je oko 15,5 hiljada starijih od 65 godina (1,2% ukupne populacije starijih), a usluge domskog smeštaja u javnom sektoru preko 7 hiljada (0,6%). Očekuje se da, u uslovima starenja stanovništva i produženja očekivanog trajanja života starijih od 65 godina i daljih promena porodičnih modela, tražnja za ovim uslugama značajno poraste. 
Izazov je i povezivanje davanja sa odgovarajućim uslugama i posebno definisanje mreže socijalno-zdravstvenih ustanova predviđenih zakonom o socijalnoj zaštiti, što je posebno značajno za korisnike dugotrajne nege, ali i za osobe sa mentalnim teškoćama. 
Četvrta grupa izazova obuhvata unapređenje kvaliteta usluga, jačanje kontrolnih i regulatornih mehanizama, monitoringa i evaluacije.
Reformski procesi u oblasti socijalne zaštite podrazumevaju ne samo potpuno drugačiji pristup korisnicima i njihovo postavljanje u centar sistema, već i uspostavljanje brojnih novih inovativnih i fleksibilnih  usluga, uključivanje većeg broja pružaoca usluga iz nedržavnog sektora (OCD i privatnog) i povezivanje najrazličitijih aktera na lokalnom i nacionalnom nivou. Ovakve promene zahtevaju drugačiju ulogu i unapređenje kvaliteta rada centara za socijalni rad, ali i drugih ustanova socijalne zaštite, te značajno jačanje regulatornih i kontrolnih mehanizama. Dodatno, ovakve promene podrazumevaju i stalno praćenje i evaluaciju politika na nacionalnom i lokalnom nivou.
Na kratak rok izazov je završetak procesa standardizacije usluga i licenciranja ustanova socijalne zaštite i stručnih radnika i izrada odgovarajućih podzakonskih akata, kao i uspostavljanje i jačanje programa edukacije Izazovi mogu biti identifikovani i u sferi potrebe prilagođavanja usluga individualnim potrebama korisnika, unapređenja definisanja kriterijuma za izbor korisnika, unošenja elemenata evaluacije usluga iz perspektive korisnika, intenziviranja podrške OCD kao pružaocima usluga socijalne zaštite, kao i u oblasti unapređenja standarda i kvaliteta nege u institucijama za smeštaj.
Na kratak rok izazov je i donošenje realnih programa unapređenja socijalne (i dečije) zaštite na nacionalnom i lokalnom nivou za naredni srednjoročni period (2015-2020), uz jasno definisanje prioriteta i svest o ograničenim budžetskim mogućnostima. U tom kontekstu, pored uspostavljanja mehanizama za monitoring i evaluaciju, važno je i uspostavljanje regularne razmene iskustava i primera dobre prakse lokalnih politika. 
Na srednji/duži rok izazov je širenje regionalnih centara za porodični smeštaj i usvojenje, preispitivanje broja stručnih radnika u centrima za socijalni rad i posebno jačanje inspekcijskih službi na nacionalnom nivou, kao i kod službi koje inspekcijski nadzor vrše kao poverene poslove – nadležni organ autonomne pokrajine odnosno gradska uprava..
Peta grupa izazova obuhvata povezivanje centara za socijalni rad sa institucijama koje obezbeđuju usluge iz oblasti zdravstvene zaštite, obrazovanja i zapošljavanja, ali i sa policijom, OCD koje zastupaju pojedine ugrožene grupe, Crvenim krstom, odgovarajućim službama lokalne samouprave.
Mnoge ugrožene grupe u Srbiji se suočavaju sa višestrukim rizicima i faktorima deprivacije, na koje se ne mogu naći odgovori u okviru jednog sektora. Među ovim grupama svakako se ističu Romi u neformalnim naseljima, interno raseljena lica sa KiM, ali i žrtve porodičnog nasilja, žrtve trgovine ljudima, deca iz ugroženih porodica koja odustaju od obrazovanja, mladi bez roditeljskog staranja koji napuštaju sistem zaštite,  deca i mladi sa problemima u ponašanju i počinioci krivičnih dela, osobe sa invaliditetom, stari u izolovanim ruralnim područjima, itd. 
Na srednji rok izazov je uspostavljanje integrisanih međusektorskih usluga i obezbeđenje kontinuiteta zaštite za ove specifične ugrožene grupe, dok se na kratak rok mogu formulisati izazovi koji podrazumevaju:
•	Uspostavljanje regularne razmene informacija i povezivanje informacionih sistema između sektora, nivoa vlasti i različitih aktera u okviru pojedinih sektora i definisanje protokola o postupanju u slučajevima međusektorskih rizika i na nacionalnom, pokrajinskom i na lokalnom nivou;
•	Uspostavljanje podrške posebno ugroženim grupama pri apliciranju za pojedina prava, pojednostavljenje administrativnih procedura, pribavljanje dokumenata u ime korisnika, bolje informisanje o pravima i uslugama;
•	Uspostavljanje sistema ranog upozoravanja za potencijalne korisnike u riziku
•	Usklađivanje rada i redefinisanje uloge pojedinih aktera na lokalnom nivou koji su nastali tokom implementacije različitih projekata i sektorskih rešenja usmerenih na pojedine ugrožene grupe i sagledavanje njihovih multisektorskih potencijala (romski koordinatori, zdravstveni medijatori, pedagoški asistenti, kancelarije za mlade, interresorne komisije za decu, opštinske/gradske stambene agencije, Crveni krst i OCD) uzimajući u obzir potrebe samih korisnika;
•	Definisanje procedura i zajedničke obuke na temu antidiskriminacije za profesionalce iz različitih sektora na nacionalnom, pokrajinskom i lokalnom nivou.

2.3.2. Izazovi za penzijski sistem

2.3.2.1. Uvod
Penzijski sistem u Srbiji čine sistem obaveznog penzijskog i invalidskog osiguranja i sistem dobrovoljnih penzijskih fondova i penzijskih planova.
Sistem obaveznog penzijskog i invalidskog osiguranja – obavezan (državni) sistem, zasnovan na principu međugeneracijske solidarnosti i tekućeg finansiranja (pay-as-you-go). Osigurani su sledeći rizici: starost, invalidnost, smrt osiguranika ili korisnika, povreda na radu i profesionalna bolest, kao i potreba za dugoročnom negom i pomoći drugog lica. Sistemom su pokriveni zaposleni (uključujući državne službenike, pripadnike vojske, policije i bezbednosnih službi), lica koja obavljaju samostalnu delatnost (uključujući slobodne profesije), poljoprivrednici, kao i lica koja se samostalno uključe u obavezno osiguranje. Sistem sledi filozofiju Bizmarkovog sistema socijalnog osiguranja, finansira se doprinosima koje plaćaju osiguranici i poslodavci. Obračun visine prava vrši se po bodovnom principu. 
Sistem dobrovoljnih penzijskih fondova i penzijskih planova predstavlja dodatno penzijsko osiguranje, zasnovano na dobrovoljnosti članstva, raspodeli rizika ulaganja i akumulaciji sredstava. Sprovodi se kroz dobrovoljne privatne penzijske fondove. Poslodavac, udruženje poslodavaca, profesionalno udruženje ili sindikat mogu da zaključe penzijski plan sa društvom za upravljanje u cilju uplate penzijskog doprinosa za račun svojih zaposlenih, odnosno članova.
Obavezno penzijsko i invalidsko osiguranje uređeno je Zakonom o penzijskom i invalidskom osiguranju . Plaćanje i kontrola naplate doprinosa za penzijsko i invalidsko osiguranje regulisani su Zakonom o doprinosima za obavezno socijalno osiguranje . Zakon o dobrovoljnim penzijskim fondovima i penzijskim planovima  reguliše oblast dobrovoljnih penzijskih fondova i penzijskih planova. 
Zakonom o centralnom registru obaveznog socijalnog osiguranja  uspostavljen je Centralni registar obaveznog socijalnog osiguranja, koji treba da preuzme evidencije o osiguranicima i korisnicima prava iz socijalnog osiguranja. Baza podataka o osiguranicima i korisnicima je u procesu formiranja, a do sada je uspostavljena delimična funkcionalnost centralnog registra (prijave na osiguranje, odjave, evidencije i drugo). Potpuna funkcionalnost Centralnog registra će doprineti efektivnijem i efikasnijem sprovođenju javnih politika i unapređenju poslovnog okruženja.
Obavezno penzijsko i invalidsko osiguranje u nadležnosti je Ministarstva za rad, zapošljavanje, boračka i socijalna pitanja (MRZBSP) i Ministarstva finansija (MF) ‒ zakonodavna je uloga oba ministarstva. Obezbeđenje i sprovođenje penzijskog i invalidskog osiguranja nalazi se u nadležnosti Republičkog fonda za penzijsko i invalidsko osiguranje (RFPIO). Narodna banka Srbije vrši nadzor nad radom društva za upravljanje dobrovoljnim penzijskim fondovima, vodi Registar dobrovoljnih penzijskih fondova i zajedno sa MRZBSP donosi podzakonske akte za izvršavanje Zakona o dobrovoljnim penzijskim fondovima i penzijskim planovima. Centralni registar obaveznog socijalnog osiguranja (CROSO) se od 2014. godine nalazi u nadležnosti Ministarstva finansija.
Reformom penzijskog sistema, koja se, počev od 2001. godine, sprovodi u više faza, značajno su promenjene karakteristike i struktura sistema. Tokom jula 2014. godine usvojene su izmene Zakona o penzijskom i invalidskom osiguranju, kojima se postepeno izjednačava starosna granica za oba pola na 65 godina, uveden je institut prevremene starosne penzije, koji podrazumeva smanjenje visine penzije u slučaju prevremenog penzionisanja, a značajne izmene su učinjene i u oblasti beneficiranog staža. 
Dodatne mere, koje se odnose na visinu penzija, usvojene su u poslednjem kvartalu 2014. godine, u sklopu Vladinog programa fiskalne konsolidacije. Sve penzije više od 25.000 dinara progresivno su smanjene u novembru. Ovom merom smanjena su primanja oko 39% penzionera.  Nakon toga, izmenama Zakona o penzijskom i invalidskom osiguranju i Zakona o budžetskom sistemu, usvojenim u decembru, utvrđeno je da se penzije neće povećavati sve dok je učešće rashoda za penzije u BDP-u iznad 11%.


2.3.2.2. Ključni izazovi
Penzijski sistem Srbije suočava se sa sličnim izazovima kao i sistemi drugih evropskih zemalja usled ubrzanog starenja stanovništva i rasta broja penzionera u odnosu na ekonomski aktivno stanovništvo. Pored toga, postoje i određene specifičnosti karakteristične za Srbiju – nasleđe neopravdano izdašnih davanja u prošlosti i korišćenja penzijskog sistema za rešavanje viška zaposlenih u tranziciji, dugoročan pad zaposlenosti i njen nizak nivo, kao i raširena siva ekonomija i kraći životni vek stanovništva u odnosu na druge evropske zemlje. 
Osnovni izazov za penzijski sistem Srbije, kao i za sisteme drugih država, jeste da istovremeno obezbedi adekvatne i finansijski održive penzije, a ta dva cilja je uglavnom teško pomiriti.

Izazovi u vezi sa finansijskom održivošću penzijskog sistema
Ukupni izdaci za penzije u Srbiji, kao i transferi penzijskom fondu iz budžeta su značajno opterećenje za ekonomiju i budžet u uslovima visokog budžetskog deficita i nedovoljnog rasta BDP-a. Ključni problemi – nizak odnos broja osiguranika i broja penzionera, kao i nepovoljni demografski trendovi – situaciju još više otežavaju. 
Visoko učešće rashoda za penzije. Izdaci za penzije iznosili su 11,7% BDP-a 2007. godine  da bi, nakon realnog rasta penzija od 14% u 2008. godini i pada BDP-a u 2009. godini, njihovo učešće poraslo 14,1% BDP-a u 2009. godini. Počev od 2010. godine realna visina penzija konstantno opada, što za posledicu ima i postepeni pad udela rashoda za penzije u BDP-u uz povremena kolebanja. 
Rashodi za penzije iznosili su 12,8% BDP-a u 2013. godini i viši su u odnosu na prosek u državama EU – 11,4% BDP . U osam država EU , učešće penzija u BDP-u je veće nego u Srbiji, a u još četiri je na približnom nivou . U odnosu na prosek članica EU iz centralne i istočne Evrope , učešće u Srbiji je veće za 3,5 procentnih poena. To je delom posledica niskog BDP-a, koji ni u 2013. godini još uvek nije dostigao nivo iz 2008. godine. Prema procenama, BDP je zabeležio pad u 2014, tako da je realno očekivati da je učešće penzija u BDP-u poraslo u toj godini.
Poslednjim izmenama fiskalnih pravila  je utvrđen cilj da se učešće rashoda za penzije u BDP-u smanji na 11%, dakle nešto ispod prosečnog učešća u EU. Dostizanje ovog cilja u kratkom roku, u uslovima slabog rasta BDP-a, može značajno da naruši adekvatnost penzija.
Manjak sredstava od doprinosa za finansiranje isplate penzija. Doprinosi za penzijsko i invalidsko osiguranje su osnovni izvor prihoda RFPIO. U 2007. godini iznosili su 8,5% BDP-a da bi padom zaposlenosti učešće 2011. godine palo na 7,6%. Od tada ono raste do 8% BDP-a 2013. godine, što je i dalje niže od nivoa iz 2007. godine. Drugi redovni prihodi RFPIO iznose oko 1% BDP-a , tako da je za redovnu isplatu penzija 2013. nedostajalo sredstava u visini od 3,8% BDP-a. 
Pored penzija, RFPIO finansira administrativne troškove, isplatu drugih prava , kao i doprinose za zdravstveno osiguranje penzionera u visini od 2,3% BDP-a. Zbog toga je ukupan manjak u sredstvima za isplatu svih rashoda iznosio 6,1% BDP-a u 2013. godini. Bez obzira na strukturu deficita, ova sredstva značajno opterećuju budžet. Dotacije iz budžeta namenjene pokriću ukupnog deficita činile su skoro četvrtinu izdataka budžeta Srbije u 2013. godini, odnosno 40% prihoda RFPIO. U okviru RFPIO poseban problem je osiguranje poljoprivrednika, s obzirom na to da se ova vrsta penzija skoro u potpunosti finansira iz budžeta zbog niske naplate doprinosa, malog broja osiguranika u odnosu na broj penzionera, slabog funkcionisanja sistema prijava na osiguranje. Pored neophodnog rasta broja osiguranika, unapređenje naplate doprinosa je ključno za povećanje učešća doprinosa u ukupnih prihodima RFPIO i smanjenje deficita.
Demografska situacija nije povoljna. 18% stanovništva Srbije je krajem 2013. godine imalo 65 i više godina života (15,7% muškaraca i 20,3% žena) . Prema projekcijama  ova starosna grupa će 2060. činiti oko 30% stanovništva zemlje. Stopa demografske zavisnosti starije populacije u Srbiji  iznosi 26,7% i približna je proseku za EU (27,5% u 2012) . Projektovana vrednost ovog parametra za Srbiju u 2060. godini je 54,3%, što je iznad  projekcije za EU od 50,2%, pri čemu projektovana vrednost varira po državama članicama EU od 35% do više od 60% . 
S druge strane, očekivano trajanje života u Srbiji je niže u odnosu na skoro sve države članice EU. Vrednost ovog parametra za muškarca sa 65 godina života iznosi 14 godina, što je za 3,7 godina niže u odnosu na EU u celini, a za 0,8 godina niže od proseka za članice EU iz centralne i istočne Evrope. Očekivano trajanje života za žene iste starosti u Srbiji iznosi 16,5 godina, niže je od proseka EU za 4,6 godina, a za 2,5 godina niže od proseka za članice EU iz centralne i istočne Evrope .
Dakle, učešće starije populacije u ukupnom stanovništvu u Srbiji je trenutno na nivou proseka EU. Međutim, pri utvrđivanju uslova za odlazak u penziju treba imati u vidu da se u Srbiji živi kraće nego u državama EU. 
Konstantan pad odnosa između broja osiguranika i broja penzionera. Trend je naročito pogoršan poslednjih dvadesetak godina. 1990. godine je bilo 2,7 osiguranika na jednog penzionera, 1999 – 1,8, da bi u 2014. odnos bio 1,4 osiguranika na jednog penzionera . U decembru 2014. bilo je ukupno milion i 739 hiljada penzionera, od čega je 81% u osiguranju zaposlenih.
Privredni problemi i nezavršen proces tranzicije rezultirali su smanjenjem broja osiguranika. Merama reforme je smanjeno dejstvo faktora koji su pored prirodnog sazrevanja sistema bili generator porasta broja penzionera: liberalni uslovi za penzionisanje, penzionisanje kao jednokratno rešenje za problem viškova radne snage, kao i korupcija pri dodeli invalidskih penzija. Demografski razlozi (penzionisanje bejbi-bum generacije koje je u toku) preuzimaju dominantnu ulogu u povećanju broja penzionera. Uslovi za penziju su značajno pooštreni u prethodnom periodu , a najnovijim izmenama propisa Srbija se pridružuje trendu izjednačavanja starosnih granica za oba pola. Starosna granica za žene, koja je i dalje nominalno među najnižim u Evropi (delom i zbog kraćeg očekivanog trajanja života i perioda primanja penzije u Srbiji u odnosu na države EU), do 2032. godine biće povećana na 65 godina života. Preduzete mere treba da rezultiraju smanjenjem priliva novih penzionera, a time i zaustavljanjem rasta ukupnog broja penzionera i poboljšanjem odnosa broja osiguranika prema broju penzionera.
S obzirom na rastući udeo starijeg stanovništva, preokretanje trenda u cilju poboljšanja odnosa između broja osiguranika i broja penzionera neće biti moguće samo merama usmerenim ka usporavanju priliva novih penzionera, već je osnovni uslov porast trenutno niske zaposlenosti.
Značajan broj novih starosnih penzionera odlazi u penziju pre navršenja opšte starosne granice. Mogućnosti za ranije penzionisanje se postepeno pooštravaju od 2011. godine, tako da se beleži pomak u starosnoj strukturi novih korisnika penzije, ali je učešće mlađih penzionera i dalje značajno. U 2012. godini 45% novih starosnih penzionera muškaraca se prema opštim propisima  penzionisalo sa manje od 65 godina života, a dodatnih 12% koristeći povoljnije uslove zbog beneficiranog staža. Međutim, efektivna starosna granica konstantno raste. Za muškarce je 2013. ona iznosila 62,8 godina života – porast od 2,1 godinu u odnosu na 2008. godinu. Kod žena je 2012. godine 34% novih penzionera otišlo u starosnu penziju po opštim propisima, a sa manje od 60 godina života, a 2% na osnovu beneficiranog staža osiguranja. Efektivna starosna granica se skoro izjednačila sa opštom, pa je u 2013. iznosila 59,5 godina, odnosno 2,2 godine više u odnosu na 2008. godinu. Zbirna efektivna starosna granica (za oba pola) je 2013. godine dostigla 61,9 godina.
U Srbiji se do kraja 2014. godine nisu primenjivali penali pri penzionisanju pre opšte starosne granice. To se menja počev od 2015. godine, na taj način se približavajući praksi u drugim državama EU, koje se međusobno značajno razlikuju u pogledu uslova za prevremeno penzionisanje. Srbija se, uvođenjem relativno oštrih uslova za prevremeno penzionisanje , opredelila za snažno destimulisanje ranijeg odlaska u starosnu penziju. Novi izazov je da se utvrdi da li je to opravdan način destimulisanja ranijeg penzionisanja, imajući u vidu relativno visoku i stalno rastuću efektivnu starosnu granicu, kraći životni vek i potrebu zaštite lica koja su počela da rade veoma mlada i provela duži period u osiguranju. Značajan je i pritisak za odlazak u penziju usled privlačnosti penzije zbog nesigurnosti radnih mesta, neprilagođene strukture poslova starijim radnicima i slabije zapošljivosti starije radne snage. Pooštravanje uslova za starosnu penziju za posledicu ima veći pritisak na invalidsku penziju (pa i porodičnu), čak i pri izrazito oštrim uslovima za sticanje ovog prava, kakvi su na snazi u Srbiji. Dodatni izazov je potreba uređenja oblasti beneficiranog staža i mogućnosti penzionisanja po posebnim uslovima. Dakle, postoji izazov da se proceni adekvatnost ukupnih uslova za odlazak u penziju.

Izazovi održanja adekvatnosti penzija i zaštite životnog standarda starih
Izazov održanja adekvatnosti sadašnjih i budućih penzija će biti veći ako se kao prioritet postavi postizanje finansijske održivosti sistema u kratkom roku. Pored toga, postoji i problem starih lica koja nisu ostvarila pravo na penziju.
Neophodna je zaštita standarda starih lica koja ne ostvaruju penziju. Penzije imaju značajnu ulogu u smanjenju siromaštva starijih, koje je niže od siromaštva ukupne populacije. Prema popisu iz 2011. godine oko 85% stanovništva starijeg od starosne granice za penziju pokriveno je penzijom. Pokrivenost muškaraca starih 65 i više godina iznosi 93,3%, a pokrivenost žena starih 60 i više godina je 79,3%. U stanovništvu koje je starije od starosnih granica žene imaju udeo od 85%. Pokrivenost opada kod starijih grupa, a najniža je za lica stara 85 i više godina. 
U Srbiji ne postoji poseban program obezbeđenja minimalnog dohotka posebno namenjenog starijim licima koja nisu ispunila minimalan uslov za odlazak u penziju, ali mogu da ostvare socijalnu pomoć pod istim uslovima kao i svi ostali građani. Međutim, svega 0,9% lica starijih od 65 godina ostvaruje pravo na socijalnu pomoć . 
Rastuća nezaposlenost, siva ekonomija i neplaćanje doprinosa na stvarnu osnovicu prisutne su već duže od dvadeset godina. To za posledicu ima pad pokrivenosti radne snage penzijskim osiguranjem. Ova kretanja će u narednih 15-20 godina dovesti do značajno nižih penzija i povećanog broja korisnika minimalne penzije, a donekle će uticati i na rast broja starijih lica koja će ostati bez penzije.
Opadanje visine penzija. Nakon realnog rasta penzija posle 2000. godine, naročito izraženog početkom tog perioda i nakon dva vanredna povećanja penzija u 2008. godini, penzije konstantno realno opadaju počev od 2010. godine, tako da su 2013. godine realno pale na nivo iz 2007. godine, što znači da su se u međuvremenu „istopili“ efekti visokog rasta u 2008. godini. Najnovija smanjenja viših penzija i zamrzavanje iznosa svih penzija na neodređeno vreme će, bez sumnje, nastaviti ovaj trend. Prosečna penzija  iznosila je 54,1% prosečne zarade u 2014. godini , što je pad sa 67% iz 2002. godine . Pritom, iznosi i učešće prosečne penzije u zaradi variraju značajno među osiguranjima. U osiguranjima zaposlenih i samostalnih delatnosti učešće iznosi 54-55% od prosečne zarade, kod poljoprivrednih penzionera prosečna penzija je svega 23% prosečne zarade, dok je penzija vojnih osiguranika na nivou od 101% prosečne zarade u Srbiji. 
Ako se posmatraju samo starosne penzije, njihov prosečan nivo u dominantnom osiguranju zaposlenih 2002. godine je iznosio 87,3% prosečne zarade, a 2014. 64,4%. U istom osiguranju, prosečna starosna penzija žena iznosi 83%  od prosečne penzije muškaraca. 
Neto stopa zamene  za lice koje se penzionisalo u 2014. godini iznosila je 63,2%. Vrednost ovog parametra iznosila je oko 89% 2003. godine, 72% 2007, a 71,5% 2010. godine, što znači da su stope zamene padale čak i pri realnom rastu penzija usled značajnog rasta zarada. Stopa zamene je do 2010. godine bila uporediva sa zemljama EU (EU 27: 72,5%, EU 8: 72,3% ), ali je sada primetno niža. 
Usklađivanje opšteg boda – parametra za obračun visine penzija , po stopama nižim od stope rasta zarada, čak nižim i od rasta inflacije, za rezultat će imati dalji pad stope zamene. Prekidi u stažu osiguranja, uplaćivanje doprinosa na minimalnu osnovicu, ali i smanjenje pokrivenosti penzijskim osiguranjem dodatno će uticati na smanjenje penzija u budućnosti. 
Ograničeni uslovi za razvoj dodatne penzijske štednje. Dobrovoljni penzijski fondovi posluju tek osam godina, uglavnom u nepovoljnom ekonomskom okruženju. Na tržištu DPF na kraju 2014. godine poslovala su četiri društva za upravljanje koja su upravljala imovinom šest dobrovoljnih penzijskih fondova. Neto imovina fondova je na kraju 2014. godine uvećana za 19,6% u odnosu na prethodnu godinu, dostigavši 23,6 milijardi dinara(0,6% BDP). Na kraju 2014. godine, u fazi akumulacije sredstava nalazilo se ukupno 187.997 korisnika – 2,6% populacije Srbije, tj. oko 11% zaposlenih. Oko 31,3% od ukupnog broja korisnika aktivno uplaćuje sredstva. Nerazvijenost finansijskog tržišta, nizak životni standard, niska zaposlenost i visoka maksimalna osnovica za plaćanje doprinosa za obavezno osiguranje  ograničavaju razvoj ovog dela penzijskog sistema. 

2.3.3. Izazovi u zdravstvenoj zaštiti stanovnika i zdravstvenom sistemu 

2.3.3.1. Uvod
Sistem zdravstvene zaštite Republike Srbije pripada formalno Bizmarkovom modelu obaveznog zdravstvenog osiguranja i njegov osnovni cilj je da ostvari najviši mogući nivo očuvanja zdravlja građana i porodice putem sprovođenja mera za očuvanje i unapređenje zdravlja, sprečavanje i rano otkrivanje bolesti i povreda i blagovremeno i efikasno lečenje i rehabilitaciju . Obezbeđivanje i sprovođenje obaveznog zdravstvenog osiguranja obavlja Republički fond za zdravstveno osiguranje (RFZO), koji vrši javna ovlašćenja u obezbeđivanju i sprovođenju zdravstvenog osiguranja, kao i u rešavanju o pravima i obavezama iz obaveznog zdravstvenog osiguranja, a u skladu sa zakonom kojim se uređuje zdarvstveno osiguranje . 
Ukupni rashodi za zdravstvenu zaštitu su činili 10,6% BDP-a Republike Srbije u 2013. godini . Učešće javnih rashoda prema istom izvoru u ukupnim rashodima je bilo 60,5%, a privatnih 39,5%, dok su 0,46% predstavljali eksterni izvori finansiranja zdravstvene zaštite. RFZO pokriva 93,46% javnih rashoda za zdravstvenu zaštitu. U ukupnim rashodima RFZO učešće rashoda za zdravstvenu zaštitu je u 2013. godini bilo 94,5%. U strukturi ovih rashoda najveće učešće imaju plate i naknade plata zdravstvenih radnika sa doprinosima na teret poslodavaca (46,3%), lekovi i medicinska sredstva u zdravstvenim ustanovama (16.1%), potom lekovi izdati na recept (14,9%), stomatološke usluge (2,21%), materijal za dijalizu (2%), pomagala i naprave (1,3%) .
U državnom zdravstvenom sektoru je 2014. godine bilo ukupno 380 samostalnih zdravstvenih ustanova prema Uredbi o planu mreže zdravstvenih ustanova . Obezbeđivanje zdravstvene zaštite je organizovano na tri nivoa – primarnom, sekundarnom i tercijarnom, sa razvijenom mrežom zdravstvenih ustanova na svim nivoima. Kao posledica depopulacije i migracija, pojedine zdravstvene ustanove primarne zdravstvene zaštite (zdravstvene stanice i ambulante) u ruralnim područjima Srbije su zatvorene, što je dovelo do otežane dostupnosti ovih usluga seoskom, uglavnom starijem stanovništvu. U ovom sektoru je iste godine bilo zaposleno 112.587 radnika . Kada se dodaju zaposleni koji nisu finansirani sredstvima Republičkog fonda za zdravstveno osiguranje, zaposleni na određeno vreme i procenjen broj zaposlenih u privatnom sektoru, oni čine između 7 i 8 odsto svih zaposlenih. U razvijenim zemljama Evrope  zdravstveni sektor mobiliše u proseku oko 8% radne snage koja apsorbuje oko dve trećine ukupne potrošnje za zdravstvenu zaštitu. Manje od jedne četvrtine zaposlenih (23,9%) čine zdravstveni radnici sa visokom stručnom spremom, 7,5% je sa višom i 43,7% sa srednjom stručnom spremom. U zdravstvenim ustanovama je radilo i 24,5% nemedicinskih radnika (administrativne i tehničke struke), odnosno na tri medicinska radnika dolazi jedan nemedicinski, što je veliko opterećenje u poređenju sa drugim evropskim zemljama. Doktori medicine čine oko 80% zdravstvenih radnika sa visokom stručnom spremom, doktori stomatologije 8%, farmaceuti 8% i zdravstveni saradnici 6%. Među doktorima medicine dominiraju specijalisti (73%) i žene, koje čine približno dve trećine (65%). U Republici Srbiji je 2012. godine bilo 29.707 licenciranih lekara i 58.939 medicinskih sestara zaposlenih u državnom i privatnom sektoru.
Privatni sektor, razvijen najviše na nivou privatne prakse, odnosno primarne zdravstvene zaštite, osim privatnih apoteka, koje od januara 2013 godine mogu da zaključuju ugovor sa RFZO i da izdaju lekove i medicinska sredstva na recept, nije uključen u sistem obaveznog zdravstvenog osiguranja (privatne zdravstvene ustanove uglavnom ne mogu da pružaju zdravstvene usluge osiguranicima na teret obaveznog zdravstvenog osiguranja). U Srbiji je krajem 2012. godine radilo oko 2.200 davalaca zdravstvenih usluga u privatnoj svojini bez apoteka (od tog broja najviše je lekarskih ordinacija i poliklinika kao oblika, a svega oko 60 zdravstvenih ustanova) . U ovom zdravstvenom sektoru je zvanično prijavljeno oko 3.600 lekara (nešto više od 12% ukupnog lekarskog kadra u Srbiji), iako ih je sa nepunim radnim vremenom angažovano mnogo više, uglavnom stalno zaposlenih u državnim zdravstvenim ustanovama. Procenjuje se da je u privatnom sektoru zaposleno oko 10.000 zdravstvenih radnika svih profila. Iako privatnici imaju obavezu da redovno izveštavaju o kadru koji zapošljavaju, uslugama koje pružaju i oboljenjima koje su dijagnostikovali ili lečili, to čini mali broj njih, pa se ne zna mnogo o rezultatima njegovog rada i efektima na zdravlje stanovnika.

2.3.3.2. Ključni izazovi
Izazovi u dostupnosti zdravstvene zaštite uključujući nejednakosti u dostupnosti i nejednakosti u zdravlju
Svaki peti stanovnik Srbije obavezno je zdravstveno osiguran u skladu sa članom 22. Zakona o zdravstvenom osiguranju . Prema podacima RFZO u junu 2012. godine ukupno je registrovano 1.317.482 lica koja su po članu 22. ispunila osnov za overu zdravstvenih knjižica. To su lica koja nemaju utvrđen osnov osiguranja po osnovu zaposlenosti, penzija, obavljanja samostalne delatnosti, poljoprivrede i slično, a pripadaju grupaciji stanovništva koje je izloženo povećanom riziku oboljevanja, kao i socijalno ugroženom stanovnišvu. Za ova lica sredstva za uplatu doprinosa za obavezno zdravstveno osiguranje obezbeđuju se u budžetu Republike. Ta sredstva su znatno manja od onih koja je potrebno obezbediti prema zakonu kojim se uređuju doprinosi za obavezno socijalno osiguranje, što ugrožava dostupnost zdravstvene zaštite ne samo njima, već i celokupnom stanovništvu . Posebno su ugroženi stariji od 65 godina u seoskim područjima, Romi, invalidi, izbeglice i prognana lica.
Obaveznim zdravstvenim osiguranjem nije obuhvaćeno oko 3,3%  stanovnika Srbije i ta lica ne ostvaruju zdravstvenu zaštitu obuhvaćenu obaveznim zdravstvenim osiguranjem, već zdravstvenu zaštitu ostvaruju samo u slučaju hitne medicinske pomoći.
Stari u seoskim područjima su pod višestrukim rizikom ranjivosti (starost, siromaštvo, isključenost), što dovodi do otežane pristupačnosti zdravstvenih usluga – zdravstvene stanice i ambulante se u udaljenim područjima zatvaraju zbog depopulacije i migracija selo – grad, a službe kućne nege i pomoći ne mogu biti formirane zbog malog broja stanovnika. Integrisane usluge na lokalnom nivou koje uključuju pomoć gerontodomaćica, palijativnu negu i zbrinjavanje obolelih u terminalnim fazama bolesti su u povoju, nedovoljno je gerijatrijskih postelja u bolnicama i mogućnosti za institucionalno zbrinjavanje ovih osoba.
Zbog siromaštva, nezaposlenosti, niskog nivoa obrazovanja, ograničenog pristupa informacijama, rizičnog ponašanja, slabih socijalnih veza, problema u ostvarivanju osnovnih građanskih prava i drugih, Romi su razvili kompleksnu višestruku ranjivost, koja se, pre svega, ogleda u njihovom zdravlju i pristupačnosti zdravstvenih usluga. U odnosu na većinsko stanovništvo u Srbiji, Romi ređe koriste preventivne usluge, manje su im poznata pravila korišćenja zdravstvenih usluga, žene u reproduktivnom periodu ređe koriste usluge ginekologa i češće dobijaju objašnjenja koja nedovoljno razumeju. U cilju prevazilaženja ovih problema, a poštujući tradicionalni način života Roma, znatno je olakšana procedura uvođenja ove populacije u sistem obaveznog zdravstvenog osiguranja, odnosno utvrđivanja osnova osiguranja. Takođe, uvođenjem zdravstvenih medijatorki od 2009. godine, kao i programom Sprovođenje Akcionog plana o zdravstvenoj zaštiti Roma, u periodu od 01.01.2009 ‒ 31.05.2014. obezbeđeni su im lični dokumenti i legitimacije i poboljšan je obuhvat dece i odraslih vakcinacijom, sistematskim pregledima i aktivnostima ranog otkrivanja bolesti.  Prema rezultatima istraživanja višestrukih pokazatelja položaja žena i dece u romskim naseljima u Srbiji, smanjena je smrtnost romske odojčadi i dece do pet godina starosti, povećan upis u matične knjige rođenih, dok je praktično izjednačen obuhvat stručnom pomoći na porođaju i sadržaj prenatalne zdravstvene zaštite u poređenju sa neromskim stanovništvom . 
Za osobe sa invaliditetom povećana je fizička pristupačnost gotovo u svim zdravstvenim ustanovama, ali i dalje postoji potreba za nabavkom opreme koja bi omogućila pružanje zdravstvenih usluga – stomatološke stolice za osobe sa invaliditetom i ginekološki stolovi za žene sa invaliditetom.
Zbog smanjenja privredne aktivnosti broj povreda na radu je smanjen, ali je u proseku za polovinu veći nego u zemljama EU. Zakon o bezbednosti i zdravlju na radu se primenjuje već sedam godina , ali je zbog problema i kašnjenja u njegovoj primeni pokrenut postupak za njegove izmene i dopune koje se odnose na usaglašavanje sa direktivama EU koje, između ostalih mera, podrazumevaju redovno praćenje zdravstvenog stanja zaposlenih i jačanje službi zdravstvene zaštite radnika. Strategija bezbednosti i zdravlja na radu u Republici Srbiji do 2017. godine  predviđa smanjenje povreda na radu za 5%. Pripremljen je nacrt Akcionog plana za sprovođenje navedene Strategije i on je u postupku usvajanja.
Neadekvatno planiranje školovanja i zapošljavanja zdravstvenih kadrova
Obezbeđenost stanovnika Republike Srbije lekarima sa 310 lekara na 100.000 stanovnika 2012. godine je nešto ispod proseka evropskog regiona (334 na 100.000) i proseka EU (346 na 100.000), ali je viša od svih bivših jugoslovenskih republika. Obezbeđenost stanovnika medicinskim sestrama je iste godine bila 632 na 100.000 stanovnika i znatno je niža od proseka evropskog regiona (766 na 100.000) i proseka EU (836 na 100.000). Navedeni podaci ne uključuju zdravstveni kadar u privatnom sektoru, kao ni zaposlene u ustanovama koje su pod ingerencijom drugih ministarstava (Ministarstvo za rad, zapošljavanje, boračka i socijalna pitanja, Ministarstvo prosvete, nauke i tehnološkog razvoja (MPNTR), Ministarstvo pravde, Ministarstvo odbrane). Od zemalja u okruženju jedino Slovenija ima bolju obezbeđenost medicinskim sestrama . Izražene su regionalne razlike u obezbeđenosti zdravstvenim kadrom u Srbiji koje se ne mogu objasniti razlikama u zdravstvenom stanju stanovnika, starosnom strukturom stanovnika niti potrebama za zdravstvenim uslugama. Najbolja je obezbeđenost u univerzitetskim centrima, dok u udaljenim, ruralnim područjima niska obezbeđenost otežava pristupačnost zdravstvenih usluga stanovništvu. Prema istraživanju iz 2009. godine  samo u 41% sela iz uzorka postoji zdravstvena ambulanta sa izraženim regionalnim razlikama u razvoju mreže zdravstvenih stanica i ambulanti, dok 13% stanovnika u ruralnim područjima nema zdravstveno osiguranje; među njima je najviše onih zaposlenih u poljoprivredi i nezaposlenih, te se stoga suočavaju sa teškoćama u ostvarivanju zdravstvene zaštite.
 Za Srbiju je karakteristična hiperprodukcija zdravstvenog kadra, kako onih sa srednjom, tako i onih sa višom i visokom stručnom spremom, što je posledica neodgovarajuće upisne politike na škole i fakultete zdravstvene struke koja generiše nezaposlenost mladih. Prema evidenciji Nacionalne službe za zapošljavanje, u decembru 2013. godine  oko 23.000 zdravstvenih radnika je tražilo posao, među njima preko 2.000 lekara opšte medicine, 80 specijalista i 13.000 medicinskih sestara i tehničara. Prema podacima Nacionalne službe za zapošljavanje iz februara 2014. nezaposlenih stomatologa je 3.234 i 2.605 farmaceuta. Iako je godišnje potrebno, prema procenama eksperata Svetske banke , upisati oko 500 studenata na medicinske fakultete kako bi se zamenio prirodni odliv lekara, na pet medicinskih fakulteta u Republici Srbiji se upisuje gotovo četiri puta veći broj studenata. 
Potrebno je planiranje zdravstvenih kadrova uskladiti sa realnim potrebama za različitim profilima profesionalaca i materijalnim mogućnostima društva. Potreba postoji za specijalistima sledećih deficitarnih grana medicine: vaskularna hirurgija, grudna hirurgija, radiologija, radijaciona onkologija, nuklearna medicina, patologija, medicinska mikrobiologija, klinička biohemija, klinička farmakologija, transfuzijska medicina, dečja i adolescentna psihijatrija, palijativno zbrinjavanje, kardiohirurgija i anesteziologija, reanimatologija i intenzivna terapija. Od ukupnog broja specijalista, 28% je starije od 55 godina.
Nedovoljno je medicinskih sestara, posebno u bolnicama za obezbeđivanje adekvatne nege obolelih. S druge strane, veliko je opterećenje zdravstvenog sistema administrativnim i tehničkim osobljem. Zbog restriktivne politike zapošljavanja u državnom zdravstvenom sektoru poslednjih nekoliko godina i izmena Zakona o budžetskom sistemu  postoji bojazan da će biti ugrožena obezbeđenost stanovnika zdravstvenim kadrom na celoj teritoriji Republike.
Postojeće planiranje kadrova je segmentirano i usmereno samo na državni sektor, mada bi moralo da obuhvati i privatni sektor, kao i druge sektore u kojima se zapošljavaju zdravstveni radnici – socijalnu zaštitu, vojnosanitetski sektor, železnice, policiju (uključujući i zatvore).
Zadovoljstvo zaposlenih u državnim zdravstvenim ustanovama Srbije se kontinuirano smanjuje od 2008. godine: plate su najveći uzrok nezadovoljstva, dok je prema nivoima zdravstvene zaštite najmanje zadovoljstvo u primarnoj zdravstvenoj zaštiti uzrokovano sistemskim promenama načina finansiranja i povećanim obimom posla .

3. REFORME POLITIKE ORIJENTISANE KA PAMETNOM, ODRŽIVOM I INKLUZIVNOM RASTU

3.1. Tržište rada i zapošljavanje
3.1.1. Reforme u odnosu na izazove na strani tražnje za radom 
Iako nisu svi definisani izazovi na strani tražnje za radom, kao ni reforme neophodne za unapređenje ekonomske situacije koja bi dovela do rasta zaposlenosti u direktnoj vezi sa politikom zapošljavanja, sprovođenje ovih reformi je neophodan preduslov za uspešno ostvarenje definisanih ciljeva. Naime, da bi bilo moguće uspešno sprovođenje mera aktivne politike zapošljavanja, neophodno je da najpre budu sprovedene mere koje će obezbediti okončanje procesa privatizacije, pre svega pružanjem pomoći subjektima privatizacije da privuku potencijalne investitore ili pokretanjem postupka stečaja. Takođe, u oblasti reforme javnog sektora neophodno je sprovesti mere u oblasti zakonske regulative da bi se izvršila racionalizacija javnog sektora . Osim toga, najnoviju reformu radnog zakonodavstva, koja ima za cilj stvaranje povoljnog poslovnog okruženja i povećano otvaranje novih radnih mesta, treba da prate i mere za poboljšanje poslovnog okruženja u oblasti oporezivanja rada, i to: restrukturiranje poreza na rad u pravcu povećane progresivnosti (uključujući uvođenje do maksimalno tri poreske stope za oporezivanje dohotka) u okvirima  prihodne neutralnosti i uklanjanje minimalne osnovice za uplatu doprinosa za socijalno osiguranje, a zatim ocena fiskalnog efekta tretmana različitih pravnih oblika radnog angažovanja (ugovor o radu i van radnog odnosa) kako bi se utvrdili direktni i skriveni troškovi angažovanja lica i postepeno smanjenje opšte bazne poreske stope na rad i poreskog opterećenja rada. Pomenute mere treba da budu dopunjene i merama za podsticanje investicija kao što su: uvođenje jednostavnijeg uređenja postupka dobijanja građevinskih dozvola i jednošalterskog sistema za preduzeća, kao i mere za održanje efikasnije i odgovornije politike podsticanja investicija kako bi se umanjili efekti recesije. Nakon ostvarenja ovih preduslova moguća je realizacija ciljeva politike zapošljavanja.
Cilj 1: Sprečavanje velikog rasta nezaposlenosti 
Najurgentniji cilj aktivne politike zapošljavanja u delu delovanja na tražnju za radom je sprečavanje velikog rasta nezaposlenosti usled privatizacije subjekata sa društvenim i javnim kapitalom, uključujući i javna preduzeća i reforme javnog sektora. 
Ostvarenje navedenog cilja planirano je kroz sprovođenje paketa mera radi preventivnog delovanja i pravovremenog uključivanja lica u mere aktivne politike zapošljavanja, i to za: 
1.	Zaposlene koji će biti proglašeni za tehnološki višak u procesu završetka privatizacije, i 
2.	Zaposlene koji će biti proglašeni za tehnološki višak u procesu reforme javnog sektora.

3.1.2. Reforme u odnosu na izazove na strani ponude rada 
Cilj 2: Smanjenje opšte stope neaktivnosti i povećanje stope zaposlenosti
Opšte mere koje je neophodno sprovesti u cilju smanjenja neaktivnosti, kao i sprečavanja daljeg rasta stope neaktivnosti su:
•	Jačati međuresornu saradnju, a naročito putem uvođenja sistema integrisanih usluga iz oblasti obrazovanja, socijalne zaštite, zapošljavanja i brige o mladima, kako radi prevencije, tako i radi skraćivanja perioda već nastale nezaposlenosti teže zapošljivih kategorija stanovništva;
•	Nacionalna služba za zapošljavanje će pružiti intenzivniju podršku korisnicima novčane naknade za slučaj nezaposlenosti  i pratiti traženje posla ove kategorije lica da bi ubrzala njihovo ponovno zapošljavanje i sprečila neaktivnost i rad u neformalnoj ekonomiji;
•	Pilotiranje koncepta socijalnog preduzeća za sprovođenje usluga socijalne zaštite na lokalnom nivou, kao i zapošljavanja ranjivih grupa;
•	Kreirati pakete mera za aktivaciju i podsticanje zapošljavanja dugoročno nezaposlenih lica i drugih teže zapošljivih kategorija;
•	Obezbediti aktivniji odnos lica na evidenciji prema traženju posla, kroz obaveze definisane individualnim planom zapošljavanja. 
•	Razvoj koncepta sezonskih poslova u cilju radne aktivacije nezaposlenih lica i smanjenja stope neformalne zaposlenosti.  
•	Usklađivanje pravnog okvira sa odredbama ratifikovane konvencije Međunarodne organizacije rada broj 181 o privatnim agencijama za zapošljavanje. 

Kreiranje posebnih programa za ugrožene grupe:
Mere za starije radnike (50-64)
Uz parametarsku reformu penzija neophodno je i dodatno promovisanje koncepta aktivnog starenja, takođe u vezi sa završetkom procesa privatizacije koji će neizostavno u kratkom roku izazvati povećanje nezaposlenosti starijih radnika. U skladu sa preporukama datim u Nacionalnoj strategiji o aktivnom starenju i Nacionalnoj strategiji zapošljavanja za period 2011-2020. godine, neophodno je:
•	Informatičkim obukama obuhvatiti i starije radnike, posebno visokokvalifikovane;
•	Kreirati posebne mere za starije radnike, odnosno pakete usluga u cilju njihove aktivacije.  
Mere za žene
•	Kreirati posebne mere za podršku zapošljavanju žena, posebno samohranih majki;
•	Podsticati inicijative na lokalnom nivou koje obezbeđuju kreiranje poslova za nezaposlene žene bez kvalifikacija ili sa vrlo niskim kvalifikacijama; 
•	Razvijati programe za podsticanje ženskog preduzetništva. 
Mere za osobe sa invaliditetom 
•	Kreirati nove programe obuka za osobe sa invaliditetom;
•	Osmisliti posebne programe podsticanja zapošljavanja za osobe sa invaliditetom na otvorenom tržištu.  
Mere za niskokvalifikovana i nekvalifikovana lica 
•	Kreirati posebno prilagođene programe javnih radova za ovu kategoriju lica u cilju njihove aktivacije na tržištu rada;
•	Unapređenje mera aktivne politike zapošljavanja usmerenih na ovu kategoriju lica;

Cilj 2.1: Povećanje pristupa tržištu rada za Rome
Uključivanje Roma na formalno tržište rada je neodvojivo od njihove emancipacije u smislu obrazovanja, rešavanja stambenog pitanja i učešća u javnom životu, te zahteva kako sistematičan rad, tako i značajne resurse. Podsticaće se zapošljavanje Roma u institucijama na lokalnom i nacionalnom nivou, u saglasnosti sa organima lokalnih samouprava i u skladu sa fiskalnim ograničenjima. Prioriteti su:

•	Uvođenje preventivnih mera za mlade pripadnike romske populacije u cilju njihovog povećanog pristupa obrazovanju, smanjenju napuštanja škole, prevencije isključenja sa tržišta rada i opšteg smanjenja socijalne isključenosti kroz realizaciju pilot projekata, poboljšanje procesa evaluacije i uvođenje novih metoda i instrumenata; 
•	Intenziviranje aktivnosti usmerenih ka povećanju motivacije za uključivanje na tržište rada nezaposlenih pripadnika romske nacionalne manjine, posebno korisnika novčane socijalne pomoći, uz jačanje saradnje sa relevantnim organizacijama civilnog društva;
•	Razvoj romskog preduzetništva i zadrugarstva, posebno za žene;
•	Promocija dobrih praksi u zapošljavanju Roma.

Cilj 2.2: Jačanje uloge politike zapošljavanja

Mere za integrisanje ciljeva politike zapošljavanja u sveobuhvatnu strategiju privrednog razvoja:

•	Aktivno učestvovati u pripremi sveobuhvatnog dokumenta sa utvrđenim strateškim ciljevima i pravcima delovanja u svim važnim oblastima privrednog razvoja;
•	Revidirati Nacionalnu strategiju zapošljavanja za period 2011-2020. godine u skladu sa dugoročnom ekonomskom strategijom zemlje, uzimajući u obzir ceo skup instrumenata i intervencija na raspolaganju; 
•	Uspostaviti savet za zapošljavanje na nivou Vlade koji se razmatrati pitanja kreiranja i sprovođenja politike zapošljavanja .

Mera za povećanje izdvajanja za mere aktivne politike zapošljavanja
•	Sprovesti preporuke iz Nacionalne strategije zapošljavanja za period 2011-2020. godine, kojima se zahteva povećanje sredstava za mere APZ na 0,4% BDP-a do 2013. (ovaj iznos je te godine bio samo oko 0,1% ) i na 0,5%  BDP-a do 2020. godine. 

Mere za sprovođenje reforme Nacionalne službe za zapošljavanje
Organizaciju rada NZS treba reformisati kako bi se smanjio broj nezaposlenih lica po jednom savetodavcu i kako bi rad savetodavca sa nezaposlenim licima, među kojima i dalje ima puno lica koja realno ne traže posao, bio individualniji i intenzivniji. U tom smislu je neophodno preduzimanje sledećih mera:
•	Unaprediti rad savetnika za zapošljavanje u NSZ kroz uvođenje sistema internog sertifikovanja;
•	Unaprediti prikupljanje informacija o slobodnim radnim mestima;
•	Intenzivirati rad savetnika sa aktivnim tražiocima zaposlenja;
•	Unaprediti proces profilisanja nezaposlenih lica. 

Mere za unapređenje sistema za kreiranje politike zapošljavanja zasnovanog na podacima
Realizovane su brojne aktivnosti u pravcu jačanja kapaciteta za monitoring i evaluaciju u MRZBSP i Nacionalnoj službi za zapošljavanje i date su preporuke za dalji napredak, posebno u okviru pretpristupne pomoći EU. U narednom periodu je potrebno obezbediti obaveznost: 
•	Sistematskog korišćenja ex ante i ex post evaluacija programa i mera u oblasti zapošljavanja, kako bi se mere aktivne politike zapošljavanja uskladile sa postojećim stanjem na tržištu rada i efektima koje proizvode;
•	Korišćenja rezultata evaluacije kao osnove za pripremu nacionalnog akcionog plana zapošljavanja i budžetskog planiranja, kao i lokalnih akcionih planova zapošljavanja. U tom smislu neophodno je unaprediti dizajn i efekte sprovođenja mera aktivne politike zapošljavanja kroz korišćenje podataka.

Cilj 3: Smanjenje dualnosti na tržištu rada
Segmentiranost na tržištu rada u Srbiji ogleda se pre svega u razlikama između zaposlenosti u privatnom i javnom sektoru (uslovi rada, sigurnost zaposlenja, zarade i sl.), kao i u zaposlenosti u formalnoj i u neformalnoj ekonomiji. Takođe, postoje značajne razlike u regionalnoj zaposlenosti. U skladu sa prepoznatim problemima u segmentiranosti tržišta rada, neophodno je sprovođenje specifičnih mera. 

Mere za smanjenje razlika između nivoa zaposlenosti u privatnom i javnom sektoru
•	Analizirati postojeća zakonska rešenja koja utiču na neprivlačnost rada u privatnom sektoru uz predlog mera za njihovo unapređenje;
•	Unapređenje stanja poštovanja regulative u oblasti radnih odnosa kroz efikasan i efektivan inspekcijski nadzor.

Mere za suzbijanje rada u sivoj ekonomiji
•	Razvoj koncepta poreskog rasterećenja za zaposlene s minimalnom zaradom. 
•	Reorganizacija poreske administracije u cilju efikasnijeg vršenja kontrola.
•	Unaprediti  efektivnost   Inspektorata ra rad i inspekcijskog nadzora. 

Mere za smanjivanje regionalnih razlika
•	Razviti konkretne mere kroz lokalne akcione planove zapošljavanja u skladu sa potrebama lokalnih tržišta rada i evaluacijom sprovedenih mera;
•	Kontinuirano osposobljavati članove lokalnih saveta za zapošljavanje i ostalih organa jedinica lokalne samouprave, kao i zaposlene u filijalama Nacionalne službe za zapošljavanje kako bi mogli da kreiraju i sprovode lokalnu politiku zapošljavanja.

Mere koje će doprineti smanjivanju strukturne nezaposlenosti
•	Programe dodatnog obrazovanja i obuka kreirati i usmeravati tako da bolje odgovaraju na potrebe nezaposlenih sa nižim stepenom obrazovanja, a u skladu sa potrebama tržišta rada na lokalu, a  akcenat staviti na praktični deo obuke;
•	Kreirati mere aktivne politike zapošljavanja za podsticanje aktivacije dugoročno nezaposlenih lica. 

Cilj 4: Unapređenje položaja mladih na tržištu rada
Mere neophodne za smanjenje  broja mladih koji nisu zaposleni, niti su u sistemu obrazovanja i obuke (NEET) i nezaposlenosti mladih su:
•	Unaprediti zakonodavni i institucionalni okvir, kao i standarde za program pripravništva i stažiranja poput programa stručne prakse s ciljem da se mladima koji izlaze iz škole obezbedi prvo radno iskustvo; 
•	Unaprediti sistem informisanja mladih o mogućnostima za delovanje u oblastima obrazovanja, zapošljavanja, omladinskog preduzetništva, evrointegracija i korišćenja EU fondova i drugim oblastima u partnerstvu sa omladinskim organizacijama civilnog društva (OCD), kroz podršku radu Kancelarija za mlade (KZM) i Fonda za mlade talente; 
•	Promovisati sistem celoživotnog učenja i razvoj programa za mlade koji su napustili školovanje, odnosno za lica bez kvalifikacija, koji bi podrazumevali obuke u kombinaciji sa subvencijom poslodavcu za zapošljavanje; 
•	Razviti koncept studentskih poslova sa ograničenim brojem radnih sati u nedelji radi aktivacije;  
•	Dalje razviti sistem ranog profilisanja nezaposlenih mladih u NSZ; 
•	Razviti inovativne modele i servise za podršku zapošljavanju mladih na lokalnom nivou kroz široko partnerstvo lokalnih partnera ‒ obrazovnih institucija, NSZ, poslovnog i civilnog sektora;
•	Promovisati i dalje razvijati sistem karijernog vođenja i savetovanja u Republici Srbiji;
•	Poboljšati pakete usluga za mlade.

3.2. Ljudski kapital i veštine

Cilj 1: Usklađivanje ishoda obrazovnog sistema sa potrebama tržišta rada povećanjem kvaliteta i relevantnosti obrazovanja i obučavanja. 
1.1.	Mere  za uspostavljanje sistema Nacionalnog okvira kvalifikacija u Srbiji (NOKS)
•	Priprema zakonodavnog i institucionalnog okvira za funkcionisanje NOKS;
•	Referenciranje NOKS u Evropskom okviru kvalifikacija (EOK);
•	Uspostavljanje Kataloga (Registra) nacionalnih kvalifikacija u kome se akredituju nacionalne kvalifikacije (standardi kvalifikacija) po sektorima na svim nivoima, a koji su osnov za donošenje programa obrazovanja, odnosno obučavanja;
•	Uspostavljanje sistema priznavanja prethodnog učenja radi sticanja kvalifikacije;
•	Uspostavljanje sektorskih veća;
•	Uspostavljanje postupka priznavanja stranih kvalifikacija.

1.2.	Mera za razvoj relevantnih programa obrazovanja i obučavanje u skladu sa potrebama tržišta rada i društva u celini
•	Razvoj jedinstvenog okvira za programe predškolskog obrazovanja;
•	Razvoj novih integrisanih programa nastave/učenja (kurikulum) o opštem obrazovanju (osnovnom i srednjem) koji će obezbediti razvoj ključnih kompetencija sa posebnim naglaskom na razvoj preduzimljivosti;
•	Razvoj novih integrisanih programa nastave/učenja (kurikulum) u stručnom obrazovanju i obučavanju zasnovanih na standardima kvalifikacija koji će obezbediti razvoj ključnih i stručnih kompetencija sa posebnim naglaskom na razvoj preduzetništva i praktične nastave;
•	Razvoj fleksibilnih modela organizacije nastave kao preduslov za realizaciju različitih modela prakse u stručnom obrazovanju i obučavanju;
•	Uspostavljanje sistema podsticajnih mera kojima se socijalna pomoć kombinuje sa programima obrazovanja odnosno obučavanja i volontiranja kako bi se povećala zapošljivost nezaposlenih i kako bi im se omogućilo da se posvete učenju i sticanju relevantnih kompetencija.

1.3.	Mera za unapređenje kvaliteta inicijalnog obrazovanja, stručnog usavršavanja i profesionalne saradnje nastavnika na svim nivoima obrazovanja 
•	Analiza postojećih programa inicijalnog obrazovanja nastavnika i njihova revizija u pravcu u kome nastavnici, tokom inicijalnog obrazovanja, u većoj meri razvijaju kompetencije za profesiju nastavnika;
•	Analiza efekata postojećeg sistema stručnog usavršavanja i unapređenje postojećeg sistema kako bi proces razvoja profesionalnih kompetencija nastavnika bio  efikasniji;
•	Razvoj e-platforme za nastavnike za razmenu dobrih praksi;
•	Uspostavljanje sistema redovnog praćenja i istraživanja potreba nastavnika kako bi se uskladila ponuda i potražnja u oblasti stručnog usavršavanja.
1.4  Mere za uspostavljanje sistema osiguranja kvaliteta obrazovanja i obučavanja na svim nivoima 
•	Uspostavljanje standarda za rad ustanova obrazovanja i vaspitanja (standardi za implementaciju programa obrazovanja i obučavanja na svim nivoima); 
•	Uspostavljanje sistema praćenja i vrednovanja obrazovanja i obučavanja na svim nivoima; 
•	Usklađivanje procesa u nastavi sa rezultatima završnih ispita u osnovnom i srednjem obrazovanju; 
•	Unapređenje kvaliteta postojećih ispita (u većoj meri uključiti ispitivanje ključnih kompetencija) i kapaciteta za administraciju različitih ispita koji se sprovode kako bi se obezbedilo da svi učenici odnosno polaznici pod istim uslovima polažu ispit; 
•	Uvođenje opšte, stručne i umetničke mature koje ispituju ključne i specifične stručne i umetničke kompetencije i usklađivanje stručne i umetničke mature sa opštom maturom kako bi omogućile vertikalnu mobilnost učenika; 
•	Uvođenje programa nacionalnih testiranja koji bi se koristio kao instrument za praćenje efekata na kvalitet i pravednost obrazovanja promena koje se uvode (novi programi, unapređivanje kvaliteta nastavnika, unapređivanje udžbenika i nastavnih sredstava); 
•	Osiguranje učešća Srbije u PISA 2018 i TIMSS 2019 međunarodnim studijama; 
•	Unapređivanju postojećeg sistema za akreditaciju.
 	
Cilj 2: Povećanje opšteg nivoa obrazovanja stanovništva
2.1  Mera za razvoj sistema celoživotnog učenja
•	Uspostavljanje baze podataka koja bi obuhvatala postojeće programe celoživotnog učenja u Republici Srbiji;
•	Povezivanje sa zemljama regiona kako bi se učinile dostupnim  evidencije programa celoživotnog učenja u, kao i načine regulisanja celoživotnog učenja, u tim zemljama; 
•	Institucionalno i zakonodavno uspostavljanje celoživotnog učenja uz obavezne mere osiguranja kvaliteta i utvrđivanje podsticajnih mera za povećanje učešća odraslih u programima celoživotnog obrazovanja;
•	Uspostavljanje sistemske podrške širenju mreže akreditovanih institucija i organizacija koje će realizovati programe celoživotnog učenja;
•	Uspostavljanje registra javno priznatih pružalaca usluga celoživotnog obrazovanja i programa celoživotnog učenja.

2.2 Mera za povećanje nivoa obrazovanja u okviru osetljivih grupa i smanjenje regionalnih razlika
•	Uspostavljanje sistema praćenja i prikupljanja podataka o učenicima na svim obrazovnim nivoima (jednstven informacioni sistem u obrazovanju);
•	Uvođenje posebnih programa podrške osobama iz osetljivih grupa u sticanju prve kvalifikacije, uključujući i karijerno vođenje (Program treba da obezbedi osobe iz osetljivih grupa steknu prvu kvalifikaciju koja odgovara ISCED 3 nivou obrazovanja); 
•	Uspostaviti sistem za ranu identifikaciju dece koja su pod povećanim rizikom od ranog odustajanja od obrazovanja kao i dece koja su pod rizikom da ne budu uključena u obrazovanje (npr. deca tražilaca azila, deca koja nemaju lična dokumenta, itd.);
•	U saradnji sa relevantnim ministarstvima, lokalnim samoupravama i obrazovnim ustanovama, uspostaviti koordinisani sistem za prevenciju, intervenciju i kompenzaciju ranog odustajanja;
•	Unapređivanje kapaciteta pedagoških asistenata i povećanje njihove delotvornosti; 
•	Obezbediti prilagođavanje, nabavku i dostupnost udžbenika, nastavnih sredstava i nastavnih pomagala u skladu sa potrebama učenika, kao i nabavku i obuku za primenu asistivnih tehnologija i pružanje druge dodatne podrške;  
•	Razvoj sistema profesionalne orijentacije, odnosno karijernog vođenja i savetovanja na svim nivoima obrazovanja, a u saradnji sa ministarstvima nadležnim za omladinsku politiku i zapošljavanje, kao i sa NSZ i civilnim sektorom;
•	Razvoj programa obrazovanja i studijskih programa prilagođenih nastavku obrazovanja zaposlenih, što podrazumeva i unapređivanje postojećeg zakonskog okvira;
•	Razvoj paketa podsticajnih mera za visokoškolske ustanove sa ciljem pružanja podrške studentima koji su se suočili sa teškoćama u studiranju.

2.3. Mera za povećanje dostupnosti predškolskog vaspitanja i obrazovanja 
•	Razvoj posebnih programa mobilnih predškolskih programa koji će omogućiti da se deca iz udaljenih ruralnih sredina pripreme za polazak u školu, čime bi se preventivno delovalo na rano odustajanje od obrazovanja; 
•	Razvoj posebnih programa rada mobilnih vrtića; 
•	Proširivanje kapaciteta u predškolskim ustanovama uspostavljanjem posebnih programa javno-privatnog partnerstva; 
•	Uspostavljanje sistema za akreditaciju čime se podstiču privatne predškolske ustanove da se integrišu u sistem javnog predškolskog obrazovanja;
•	Uvođenje posebnih programa podrške za pohađanje predškolskih programa za decu 3-5,5 godina starosti koja žive u uslovima siromaštva i/ili  sa invaliditetom u saradnji sa Ministarstvom za državnu upravu i lokalnu samoupravu (MDULS) i Ministarstvom za rad, zapošljavanje, boračka i socijalna pitanja (MRZBSP).

Cilj 3: Povećanje efikasnosti obrazovnog sistema
3.1.	Mera za uspostavljanje informacionog sistema kao preduslova za efikasno upravljanje obrazovnim sistemom
•	Razvoj informacionog sistema u obrazovanju uspostavljanjem registara u predškolskom, osnovnom,srednjem i visokom obrazovanju, kao i registri za ustanove učeničkog i studentskog standarda.

3.2.	Mera za uključivanje obrazovnog sistema Srbije u EU tokove
•	Uspostavljanje nacionalne agencije za Erazmus plus, odnosno Horizont 2020;
•	Učešće predstavnika ministarstava, zavoda, saveta i drugih tela u različitim mrežama i telima EU (generalni direktorati, savetodavne grupe, mreže, tela) i redovno izveštava o implementaciji procesa u obrazovanju kao što su Kopenhagenški proces, Torino proces, Bolonjski proces, kominike iz Briža i drugih; 
•	Učešće u otvorenom metodu koordinacije u oblasti obrazovanja (OMK). 

3.3.	Mera za optimizaciju mreža obrazovnih ustanova (osnovnih i srednjih škola, ustanova visokog obrazovanja čiji je osnivač Republika Srbija), učeničkih i studentskih domova
•	Optimizacija mreže osnovnih i srednjih škola i srednjoškolskih programa koji će biti prihvatljiv, realističan i efektivan; 
•	Optimizacija mreže javnih ustanova visokog obrazovanja kako bi se obezbedilo kvalitetno visoko obrazovanje koje svoj kvalitet zasniva na naučnim istraživanjima koja se sprovode u tim ustanovama;
•	Optimizacija mreža ustanova i programa kao permanentna aktivnost biće praćena i daljim unapređivanjem učeničkog i studentskog standarda kroz revitalizaciju postojećih objekata, ali i gradnju novih.

3.4.	Mera za razvoj modela finansiranja obrazovanja na osnovu analiza postojećeg sistema finansiranja obrazovanja i aktivacije postojećih obrazovnih kapaciteta 
•	Razvoj modela finansiranja preduniverzitetskog obrazovanja i vaspitanja odnosno obučavanja;
•	Razvoj modela finansiranja visokog obrazovanja;
•	Razvoj modela finansiranja obrazovanja odraslih;
•	Razvoj modela finansiranja ustanova učeničkog i studentskog standarda.


3.3. Socijalno uključivanje i socijalna zaštita
3.3.1. Pravci daljih promena i mere u sferi socijalne i dečije zaštite

Cilj 1: Povećanje obuhvata i unapređenje adekvatnosti novčanih davanja
1.1.U programu novčane socijalne pomoći
Mere unapređenja adekvatnosti koje bi zbog prirode programa (dopuna prihoda) istovremeno značile i povećanje obuhvata siromašnih: 
•	Umanjenje negativnih podsticaja za zapošljavanje preuređenjem uslova korišćenja prava na NSP uz propisivanje mehanizama jačeg povezivanja centara za socijalni rad i NSZ  i povezivanje sa merama koje NSZ sprovodi u cilju aktiviranja i zapošljavanja korisnika novčane socijalne pomoći, kao i uvođenje određenog broja sati rada u javnom interesu za radno sposobne korisnike novčane socijalne pomoći;
•	Povećati pondere (davanja) za decu i mlade sa invaliditetom; 
•	Relaksiranje imovinskih uslova, pre svega povećanje zemljišnog maksimuma u zavisnosti od kvaliteta zemljišta kod staračkih domaćinstava bez istovremenog povećanja iznosa prava. Konkretni pomaci u ovom smislu zahtevaju dodatna istraživanja;

1.2. U programu dečijih dodataka 
Mere unapređenja adekvatnosti:
•	Povećati adekvatnost iznosa za decu srednjoškolskog uzrasta (razmatranje opcije jednokratnog davanja nakon uspešnog završetka školske godine); 
•	Povećati iznos dečijeg dodatka za decu sa invaliditetom/razmotriti opciju uvođenja univerzalnog prava na dečiji dodatak za decu sa najtežim oblikom invaliditeta.

Mere povećanja obuhvata siromašnih:
•	Povećanje obuhvata dečijim dodatkom moglo bi da se postigne otklanjanjem pojedinih barijera (kao što je uslov da roditelji dece budu zdravstveno osigurani);
•	Dodeliti prava za četvoro, a ne za prvo četvoro dece u porodici;
•	Promeniti način na koji se procenjuju prihodi od poljoprivrede, jer je katastarski prihod zastareo i predstavlja neodgovarajući koncept. 

 1.3 U programu stanovanja
•	Pored novčanog davanja, neophodno je, u sadejstvu sa nadležnim ministarstvom i lokalnim samoupravama, i sprovesti program unapređenja uslova stanovanja u podstandardnim naseljima. 

Cilj 2: Aktivna inkluzija 
•	U skladu sa ciljem aktivne inkluzije, unapređenje propisa koji regulišu aktivaciju korisnika NSP, što bi trebalo da predstavlja prvi korak u pravcu integrisanih usluga za najsiromašnije, kako u pogledu zapošljavanja/radnog angažovanja, tako i u pravcu povratka mladih u proces obrazovanja i uključivanje u programe dokvalifikacije i prekvalifikacije; 
•	Uspostaviti i razviti održivi mehanizam saradnje u cilju mobilizacije resursa u zajednici kako bi se kreirale nove mogućnosti za radno angažovanje;
•	Poboljšati pristupačnost objekata za javnu namenu, javnog saobraćaja i radnog okruženja i obezbediti punu pristupačnost internet stranica javnih institucija za sve građane, uključujući osobe sa invaliditetom i starija lica.

Cilj 3: Povećanje podrške (prirodnoj) porodici u riziku, nastavak procesa deinstitucionalizacije i razvoj vaninstitucionalnih usluga u zajednici. 
Podrška porodici i deinstitucionalizacija nužno podrazumevaju razvoj vaninstitucionalnih usluga socijalne zaštite.
•	Preduslov za uspostavljanje i širenje usluga je donošenje podzakonskog akta o namenskim transferima koji bi uredio dodatno finansiranje usluga socijalne zaštite sa nacionalnog nivoa na transparentan način i uz respektovanje reformskih prioriteta. Prema zakonskim rešenjima iz 2011. godine predviđeno je preciziranje tri vrste namenskih transfera, od kojih su na kratak rok najvažniji oni koji bi se dodeljivali manje razvijenim lokalnim samoupravama;
•	Radi nastavka procesa deinstitucionalizacije, neophodno je pokretanje programa koji će osnažiti kapacitete na lokalnom nivou za uspostavljanje usluge stanovanja uz podršku za osobe sa invaliditetom, koja predstavlja alternativu za rezidencijalni smeštaj. Osnaživanje kapaciteta bi pretpostavljalo pripremu gotovih paketa instrukcija i modela za uspostavljanje usluge na lokalnom nivou i seriju treninga za zainteresovane lokalne samouprave, profesionalce i organizacije civilnog sektora kao potencijalne pružalaoce usluga. Takođe bi bilo poželjno da se razmotri podizanje odgovornosti za finansiranje ove usluge i u najrazvijenijim lokalnim samoupravama na nacionalni nivo. Jedino u najrazvijenijim lokalnim samoupravama postoje profesionalni kapaciteti za dodatni razvoj ove usluge, ali one nisu spremne da izdvoje dodatna sredstva za njeno širenje. Treba predvideti i pilotiranje principa „novac prati korisnika“ u procesu deinstitucionalizacije ustanova ѕa smeštaj osoba sa invaliditetom;
•	Obezbediti sredstva i profesionalne kapacitete za širenje i razvoj vaninstitucionalnih usluga, kao što su personalna asistencija, stanovanje uz podršku za mlade koji napuštaju smeštaj, skloništa za žrtve porodičnog nasilja, usluge ličnog pratioca za decu;
•	Unaprediti kapacitete sistema socijalne zaštite za ostvarivanje prava i obezbeđivanje usluga žrtvama trgovine ljudima.

Izgradnja i jačanje mehanizama i kapaciteta za nematerijalnu podršku prirodnoj porodici u riziku
•	Izmeniti pravilnik o interresornim komisijama, promeniti način njihovog funkcionisanja; 
•	Pripremiti program obuke za podršku porodicama u riziku od izmeštanja dece iz porodice, a zatim i sprovesti obuke stručnih radnika u sektoru socijalne zaštite za primenu ovih programa i civilnom sektoru koji se bavi pružanjem usluga; 
•	Definisati procedure pri izmeštanju dece iz prirodne porodice (analiza i donošenje uputstva). Da bi se ove procedure definisale potrebno je da se prethodno analizira praksa izmeštanja dece iz prirodnih porodica, da se  utvrde indikatori neadekvatnog vršenja roditeljskih prava i obaveza, kao i da se utvrdi standardna procedura izmeštanja dece iz prirodne porodice usklađena sa Konvencijom o pravima deteta, Porodičnim zakonom i Zakonom o socijalnoj zaštiti. Nakon donošenja uputstva potrebno je da se uspostave mehanizmi kontrole poštovanja procedure na centralnom nivou;
•	Uvesti praksu rane identifikacije i pružiti podršku trudnicama u riziku (u pitanju je međusektorski projekat koji neizostavno mora da se definiše u saradnji sa zdravstvenim sektorom); 
•	Bliže urediti procene potreba i planiranje podrške deci sa smetnjama u razvoju i njihovim porodicama/starateljima, uključujući i standarde za razvoj blagovremenih stimulativnih i rehabilitacionih programa.

Za uspešni nastavak procesa deinstitucionalizacije značajno je i:
•	Prvi preduslov je izrada plana transformacije institucija, između ostalog i da bi se, u uslovima smanjenja broja korisnika u domovima, na efikasniji način iskoristili postojeći infrastrukturni i stručni resursi;
•	Unapređenje razvoja srodničkog smeštaja, srodničkog hraniteljstva i hraniteljstva za decu sa invaliditetom (i hraniteljstva za decu žrtve trgovine ljudima i drugih oblika nasilja). 

Cilj 4: Unapređenje sistema dugotrajne nege
U oblasti programa novčanih davanja za negu i pomoć potrebno je:
•	Preispitivanje opravdanosti postojanja davanja iz dva sistema - po osnovu osiguranja (PIO) i socijalno davanje iz sistema socijalne zašite; 
•	Sprovođenje analize adekvatnosti osnovnog iznosa dodataka za pomoć i negu drugog lica i potrebe za uvođenjem više nivoa davanja između osnovnog i uvećanog dodatka koji bi bili u vezi sa skalama (stepenima) potrebne podrške;
•	Detaljnija analiza načina dodele i korišćenja funkcionalnih kriterijuma za dodelu dodatka za pomoć i negu od strane Komisije PIO fonda, što bi omogućilo veću dostupnost prava osoba sa mentalnim i intelektualnim teškoćama; 
•	Informisanje o pravima i pomoć pri apliciranju za ostvarivanje prava; 
•	Povezivanje novčanih davanja sa odgovarajućim uslugama. 

Unapređenje dugotrajne nege na srednji rok umnogome će zavisiti od međusektorskog povezivanja između zdravstvene i socijalne zaštite, a na konkretnom planu to podrazumeva: 
•	Definisanje mreže socijalno-zdravstvenih ustanova, čije je donošenje predviđeno Zakonom o socijalnoj zaštiti 2011. godine; 
•	Definisanje uloge domske zaštite u sistemu palijativne nege;
•	Uspostavljanje protokola o unapređenju zaštite korisnika kojima su neophodne usluge i socijalne i zdravstvene zaštite. 

Cilj 5: Unapređenje kvaliteta usluga, jačanje kontrolnih i regulatornih mehanizama, monitoringa i evaluacije
Preduslov za monitoring i evaluaciju, unapređenje kvaliteta usluga, ali i razvoj socijalne zaštite u celini je donošenje realnih programa unapređenja socijalne (i dečije) zaštite na nacionalnom i lokalnom nivou za naredni srednjoročni period (2015-2020). Na nacionalnom nivou, potrebno je doneti i novu strategiju socijalne zaštite. S obzirom na to da su u proteklom periodu donete strategije i planovi na lokalnom nivou kojima je istekao rok, proces planiranja bi trebalo da započne što pre. 

Kvalitet usluga
•	Za unapređenje kvaliteta usluga značajno je zaokružiti proces licenciranja pružaoca usluga i stručnih radnika u socijalnoj zaštiti. U narednih par godina treba obezbediti i unapređenje kvaliteta i širenje ponude akreditovanih programa edukacije stručnih radnika na osnovu kojih se dobijaju licence. Revidiranje liste akreditovanih programa treba da bude kontinuiran zadatak, u skladu sa uočenim potrebama za izgradnju kapaciteta u socijalnoj zaštiti; 
•	Izračunati cenu usluge po korisniku, za minimalni standard kvaliteta usluge;
•	Formulisati i sprovoditi program podrške nedržavnim pružaocima usluga socijalne zaštite.Unaprediti terenski rad koji će omogućiti otkrivanje ugroženih pojedinaca i porodica (outreach); 
•	Nezavisno od postavljanja usluga u zajednici u centar reformi sistema na kratak/srednji rok je neophodno, u skladu sa planom transformacije rezidencijalnih ustanova, unaprediti kvalitet nege u ustanovama koje će zadržati funkciju smeštaja.  

Regulacija
•	Uneti elemente koji će obezbediti individualizaciju usluga u skladu sa potrebama pojedinačnih korisnika;
•	Analizirati praksu izrade i primene kriterijuma za prijem korisnika vaninstitucionalnih usluga socijalne zaštite. 

Kontrola, monitoring, evaluacija
•	Uvesti praćenje i ocenu kvaliteta usluga SZ (uključujući aspekt zaštite ljudskih prava korisnika i procenu zadovoljstva korisnika);
•	Da bi se pratio kvalitet usluga i nivo zaštite korisnika, neophodno je definisati indikatore i njihovo praćenje (dostupnost i kvalitet pojedinih usluga socijalne zaštite na lokalnom nivou), definisati poželjne ishode (kao što su obrazovni ishodi za decu u hraniteljstvu), ali i precizirati pojedine korisničke grupe. Tako bi, na primer, bila važna identifikacija Roma iz podstandardnih naselja kao posebne grupe iz koje treba pratiti korisnike, ali i ishode na nivou javnih institucija i u okviru različitih sektorskih politika. Na ovaj način bi se prevazišao problem subjektivnog (ne)izjašnjavanja o nacionalnoj pripadnosti, a praktične politike bi dobile instrument pomoću koga bi se usmeravale na najsiromašnije i najugroženije pripadnike romske populacije; 
•	Širiti regionalne centre za porodični smeštaj i usvojenje (uspostavljanje još dva centra)  i definisati i unaprediti njihove kontrolne funkcije; 
•	Razmeniti iskustva i izabrati primere dobre prakse u oblasti usluga socijalne zaštite koje su uspostavljene na lokalnom nivou, a koji su se pokazali kao dobar instrument evaluacije i kao važan motivacioni faktor za unapređenje usluga u mandatu lokalne samouprave; 
•	Jačati inspekcijske službe na nacionalnom nivou kao i kod subjekata koji inspekcijski nadzoor vrše kao poverene poslove  (povećanje broja zaposlenih, uspostavljanje nove organizacije i metoda rada).

Cilj 6: Povezivanje centara za socijalni rad sa institucijama koje obezbeđuju usluge iz oblasti zdravstvene zaštite, obrazovanja i zapošljavanja, ali i sa policijom, pravosudnim organima, OCD koje zastupaju pojedine društveno osetljive grupe, Crvenim krstom, odgovarajućim službama lokalne samouprave
Imajući u vidu višestruke rizike i faktore deprivacije neophodno je multisektorsko, ali i lokalno i nacionalno umrežavanje: 
•	Umrežavanje podrazumeva i širenje prakse pribavljanja dokumenata u ime korisnika, podršku posebno ugroženim grupama pri apliciranju za pojedina prava, a na duži rok neophodno je potpuno informaciono povezivanje različitih sektora kako bi se obezbedilo da korisnici bez administrativnih prepreka mogu da ostvare socijalna prava. Ovo je posebno važno za manje obrazovane, starije ili osobe sa intelektualnim poteškoćama;
•	Poboljšan sistem saradnje između centara za socijalni rad i drugih organa radi ranog otkrivanja, bolje zaštite korisnika i integrisanog pristupa;
•	Analiza, usklađivanje i redefinisanje uloge aktera na lokalnom nivou koji su nastali tokom implementacije različitih projekata usmerenih na pojedine ugrožene grupe i sagledavanje njihovih multisektorskih potencijala (romski koordinatori, zdravstveni medijatori kancelarije za mlade, pedagoški asistenti, itd.). 

3.3.2. Pravci daljih promena i mere u sferi penzijskog sistema 

Uvodne napomene
Imajući u vidu obim sprovedenih faza reforme penzijskog sistema, reformi koje su u toku, kao i činjenicu da će održivost i adekvatnost penzijskog sistema u velikoj meri biti određene kretanjima u drugim oblastima (demografska kretanja, zaposlenost i sl.), u narednom periodu su, pre svega, potrebne analize mogućnosti daljeg unapređenja oblasti, koje bi za rezultat dale predloge za izmenu propisa. S obzirom na to da je osnovne izazove penzijskog sistema, održivost i adekvatnost, uglavnom teško istovremeno ostvariti, kao i da su pojedinačni izazovi međusobno isprepleteni, svaka od predloženih mera ima efekte na više ciljeva, bez obzira na to pod kojim ciljem je direktno navedena.

Unapređenje finansijske održivosti penzijskog sistema

Cilj 1: Unapređenje sistema beneficiranih penzija
Mera 1.1. Analizira mogućnost obustavljanja isplate dela penzije ostvarene po posebnim propisima, u slučaju ponovnog stupanja u osiguranje
U obaveznom osiguranju u Srbiji ne prestaje se sa isplatom starosne penzije ukoliko penzioner ponovo stupi u sistem osiguranja. Pojedine kategorije osiguranika (ovlašćeni pripadnici MUP-a, BIA i srodnih organa), pored prava na beneficirani staž osiguranja, imaju posebne, povoljnije uslove za odlazak u penziju i obračun penzije, pri čemu se razlika između visine penzije obračunate prema opštim uslovima i visine penzije koju primaju finansira iz budžeta. S obzirom na to da se ova lica relativno često ponovo zapošljavaju nakon odlaska u penziju, postavlja se pitanje opravdanosti budžetskog finansiranja dela penzije ostvarene po povoljnijim uslovima. U cilju dostizanja veće pravednosti u sistemu, MRZBSP treba da analizira mogućnost obustave isplate navedenog uvećanja za vreme dok je penzioner u osiguranju i predloži način sprovođenja te mere.
Mera 1.2. Analizira mogućnosti za ukidanje uvećanja penzije od 20% osiguranicima koji ostvaruju penziju po posebnim propisima
Pojedine kategorije osiguranika (ovlašćeni pripadnici MUP-a, BIA i srodnih organa) ostvaruju pravo na penziju po posebnim propisima, a pored toga im se, prilikom obračuna, visina penzije uvećava za 20%. S obzirom na potrebu unapređenja pravednosti u sistemu, a imajući u vidu i to da ti osiguranici, nakon odlaska u penziju, prema statistici RFPIO, penziju primaju i do 30 godina, tj. skoro dvostruko duže u odnosu na ostale penzionere, predlog je da MRZBSP tokom 2016. godine razmotri ukidanje navedenog uvećanja i predloži način da se ta mera sprovede.
Mera 1.3. Donošenje podzakonskih akata o beneficiranom stažu za posebne kategorije (MUP, BIA...)
Izmenama Zakona o penzijskom i invalidskom osiguranju iz 2014. godine ukinuta je mogućnost da pravo na staž osiguranja sa uvećanim trajanjem (tzv. beneficirani staž) ostvaruju zaposleni na poslovima i radnim mestima administrativno-tehničkog karaktera, što je pre svega bio slučaj u MUP-u, ali i u srodnim organima. Ministar nadležan za obavezno penzijsko i invalidsko osiguranje, zajedno sa ministrima nadležnim za navedene oblasti u narednim mesecima treba da donese podzakonske akte (pravilinike) koji će biti prilagođeni izmenama zakona. Na osnovu toga, smanjiće se broj osiguranika koja ostvaruju pravo na beneficirani staž, a time i mogućnost da ostvare penziju pod povoljnijim uslovima. Procenjuje se da će se ova mera odnositi na oko 10 hiljada lica.
Mera 1.4. Analiza mogućnosti reforme koncepta beneficiranog staža
Lica koja rade na posebno teškim i za zdravlje opasnim poslovima ili na poslovima koji se ne mogu zadovoljavajuće obavljati u kasnijem životnom dobu, ostvaruju pravo na staž osiguranja sa uvećanim trajanjem (tzv. beneficirani staž) i po tom osnovu imaju pravo na povoljnije uslove za odlazak u penziju. Pravo na beneficirani staž uređeno je Zakonom o PIO i različitim pravilnicima. Za ova lica plaća se dodatni doprinos. Potrebno je konceptualno preispitati oblast beneficiranog staža tako da ovo pitanje bude uređeno na jedinstven način (jedna od mogućih opcija je donošenje posebnog zakona), uz unapređene kriterijume za ostvarivanje prava na beneficirani staž, adekvatno i pravedno određenu visinu doprinosa i uslove za odlazak u penziju ovih kategorija osiguranika. Predlog je da se sprovede analiza ove oblasti i sačini predlog za izmenu propisa. Nosilac posla je MRZBSP uz odgovarajuću ekspertsku pomoć, a najverovatnije bi bilo potrebno dodatno finansiranje.

Cilj 2: Unapređenje efikasnosti sprovođenja penzijskog i invalidskog osiguranja 

Mera 2.1. Unapređenje baze podataka u Centralnom registru
Centralni registar obaveznog socijalnog osiguranja (CROSO) osnovan je kako bi osiguranici i organi koji vrše naplatu i kontrolu naplate doprinosa imali dostupne informacije o prijavi zaposlenih i drugih osiguranika na osiguranje, kao i plaćenim doprinosima. Potrebno je da CROSO uskladi svoje informacione platforme sa Poreskom upravom kako bi se obezbedila potpuna razmena informacija o osiguranicima i doprinosima. Na taj način će se podaci o uplatama doprinosa za socijalno osiguranje voditi na pojedinačnom nivou, čime će se unaprediti efikasnost prikupljanja doprinosa, a time i rast prihoda RFPIO, smanjenje sive ekonomije, kao i zaštita lica u pogledu prava iz radnog odnosa i prava iz socijalnog osiguranja. Time će se obezbediti i efikasniji rad RFPIO u postupku ostvarivanja prava iz PIO. Pored toga, sve veći broj korisnika (državnih organa, institucija i poslodavaca) dostavlja CROSO sve veći broj različitih zahteva čime raste značaj CROSO u državnom aparatu. Potrebno je obezbediti dodatne izvore finansiranja za unapređenje rada i proširenje obima poslova CROSO. Nosioci posla bi bili CROSO i PU, uz mogućnost stručne podrške sa strane.
Mera 2.2. Unapređenje efikasnosti rada RFPIO
Potrebno je nastaviti rad na unapređenju organizacije i poslovnih procesa RFPIO kako bi se postigla veća ažurnost u sprovođenju penzijskog i invalidskog osiguranja i veći kvalitet usluga prema osiguranicima i korisnicima prava. Neophodan je razvoj upravljačkih i organizacionih kapaciteta kroz upravljanje i planiranje ljudskih resursa. Zatim je potrebno osavremeniti informacione platforme u cilju postizanja kompatibilnosti sa CROSO i Poreskom upravom. Potrebno je osnažiti i administrativni kapacitet institucija nadležnih za koordinaciju socijalne sigurnosti, posebno imajući u vidu buduću elektronsku razmenu podataka u okviru saradnje između institucija socijalne sigurnosti sa državama članicama EU.

Cilj 3: Prilagođavanje parametara obaveznog osiguranja demografskim promenama

Mera 3.1. Analiza mogućnosti vezivanja starosne granice za penzionisanje sa promenama u očekivanoj dužini života
Povećanje životnog veka stanovništva zahteva prilagođavanje visine starosne granice za odlazak u penziju kako bi odnos dužine perioda tokom koga se prima penzija i perioda koji se provodi na radu bili zadržani na prihvatljivom nivou, kako se ne bi narušila održivost penzijskog sistema. Povećanje starosne granice u praksi često nije povezano sa produženjem životnog veka u prethodnom periodu, njegovoj aktuelnoj i procenjenoj budućnoj vrednosti. Predlog je da se 2019. ili 2020. godine sačini analiza mogućih opcija za povezivanje starosne granice sa demografskim promenama, a na osnovu toga i predlog izmene propisa. Do tada će biti veći broj uporednih opcija koje se mogu analizirati, a biće poznati i prvi efekti do sada primenjenih rešenja u Evropi. Nosilac analize je MRZBSP, a za taj posao će biti potrebni dodatni izvori finansiranja i ekspertska pomoć.
Mera 3.2. Analiza mogućnosti revidiranja uslova i parametara za prevremenu penziju
Izmenama Zakona o PIO iz 2014. godine, veoma su pooštreni uslovi za penzionisanje pre opšte starosne granice u cilju smanjenja broja i učešća lica koja se penzionišu na taj način. Međutim, radni i životni uslovi su lošiji u odnosu na većinu evropskih država, kao i demografski parametri, posebno niža očekivana dužina života starijeg stanovništva. Uslovi za prevremenu penziju su strožiji u odnosu na države u okruženju – Hrvatsku i Crnu Goru, kao i druge evropske države. Zbog toga se predlaže da MRZBSP tokom 2017. godine, nakon što budu poznati prvi efekti poslednjih izmena propisa, istraži opravdanost visine uslova za penzionisanje i prevremeno penzionisanje za lica koja su navršila duži staž osiguranja i predloži izmene propisa.

Cilj 4: Unapređenje ostalih prava iz PIO (koja nisu vezana za starosnu penziju)

Mera 4.1. Analiza mogućnosti za reformu koncepta invalidnosti
Tokom reforme, koncept zaštite invalidnosti u penzijskom sistemu je značajno promenjen, a uslovi su veoma pooštreni, čak i u poređenju sa međunarodnom praksom. Međutim, izrazitim pooštravanjem uslova za starosnu penziju i prevremeno penzionisanje ukupni uslovi za penzionisanje su postali nesrazmerno oštri u odnosu na značajno niže očekivane dužine života i više specifične stope mortaliteta u Srbiji u odnosu na druge evropske države. Predlaže se da se sprovede analiza mogućnosti promene koncepta invalidnosti u obaveznom delu penzijskog sistema i da se donese predlog za izmenu propisa. Analizu bi tokom 2017. godine sprovelo MRZBSP u saradnji sa RFPIO. U ovom trenutku se ne može precizno proceniti da li je potrebna dodatna ekspertska pomoć i dodatno finansiranje.
Mera 4.2. Analiza mogućnosti reforme prava na porodičnu penziju
Pravo na porodičnu penziju mogu da ostvare supružnik i deca preminulog osiguranika ili penzionera, kao i drugi članovi porodice, pod posebnim uslovima. Međutim, promene na tržištu rada (aktivacija žena i produženje radnog veka) zahtevaju prilagođavanje i prava na porodičnu penziju, što se preduzima u različitim evropskim državama. Zbog toga se predlaže sprovođenje analize opcija za promenu prava na porodičnu penziju u Srbiji. Nosilac je MRZBSP uz ekspertsku pomoć, studija bi bila sprovedena do 2018. godine, a bilo bi potrebno dodatno finansiranje. Na osnovu nalaza studije, predložile bi se izmene propisa.
Održanje adekvatnosti penzija i zaštite životnog standarda starih

Cilj 5: Unapređena zaštita najnižeg standarda starijih

Mera 5.1. Razmatranje koncepta najnižeg iznosa penzije i alternativnih mera zaštite minimalnog standarda starijih
Zaštita minimalnog standarda starijeg stanovništva najvećim delom se sprovodi kroz penzijski sistem, kroz institut najnižeg iznosa penzije. Razlika između visine penzije obračunate prema zakonu o PIO i najnižeg iznosa penzije finansira se iz budžeta. Standard stanovništva koje nije ostvarilo pravo na penziju štiti se kroz opšti sistem socijalne zaštite. Potrebno je uraditi analizu adekvatnosti sadašnjeg načina zaštite standarda penzionera, imajući u vidu i različite pristupe rešavanju ovog problema u državama Evrope. Analizu treba da sprovede MRZBSP uz neophodnu pomoć eksperata. Verovatno će biti potrebno dodatno finansiranje. Na osnovu nalaza analize, MRZBSP treba da predloži način uređenja ovog pitanja u budućnosti. 

Cilj 6: Očuvanje adekvatne visine penzija

Mera 6.1. Analiza načina usklađivanja penzija i opšteg boda
Dva osnovna faktora od kojih zavisi visina penzije i njeno kretanje tokom perioda primanja penzije su način određivanja i način usklađivanja visine penzije. Opšti bod je parametar koji se koristi pri obračunu penzija za valorizaciju zarada tokom celog radnog veka osiguranika. Potrebno je analizirati mogućnosti za obezbeđenje adekvatne zamene zarade penzijom, ali i da se spreče značajne nominalne razlike u visini penzija penzionera sa sličnom radnom istorijom koji su se penzionisali u različitim godinama.
Penzije se usklađuju dva puta godišnje, u aprilu i oktobru, ali je poslednjim izmenama Zakona propisano da se neće povećavati sve dok su rashodi za penzije veći od 11% BDP-a. Predlaže se da se analizira period usklađivanja penzija i parametri prema kojima se usklađuje njena visina.
Navedeni parametri su međuzavisni i treba da budu predmet jedinstvene studije, koju treba da sprovede MRZBSP uz neophodnu ekspertsku pomoć. S obzirom na to da je ekonomski razvoj neophodan preduslov da bi navedena studija bila opravdana, ona ne treba da bude sprovedena pre 2017. godine. Na osnovu rezultata analize, MRZBSP treba da pripremi predlog za izmenu propisa, uz dogovor sa Ministarstvom finansija.
Mera 6.2. Reforma osiguranja poljoprivrednika
Penzijskim osiguranjem  poljoprivrednika značajno je smanjen rizik od siromaštva starijeg ruralnog stanovništva, koje je inače više izloženo tom riziku, ali je održivost ovog sistema neizvesna. Potrebno je analizirati opcije za budućnost ovog dela sistema i, u skladu sa rezultatom studije, sačiniti predlog za izmene propisa. Nosilac posla je MRZBSP, ali je neophodna uloga ministarstava nadležnih za finansije i poljoprivredu.

Cilj 7: Unapređena uloga DPF u penzijskom sistemu

Mera 7.1. Analiza načina za unapređenje uloge dobrovoljnih penzijskih fondova u okviru penzijskog sistema
Nepovoljno ekonomsko okruženje, nizak standard i nerazvijenost tržišta kapitala u velikoj meri ograničavaju razvoj sistema dobrovoljnih penzijskih fondova i penzijskih planova. Međutim, bez obzira na to, postoje mogućnosti za unapređenje ovog dela penzijskog sistema, tako da je neophodno definisati njegovu željenu ulogu u budućnosti. U većini država obavezno penzijsko osiguranje, posebno ono koje je javno organizovano, ima dominantnu ulogu, ali i tu postoje razlike u stepenu raspodele značaja između delova sistema. Potrebno je da Ministarstvo finansija (MF) i NBS tokom 2016. i 2017. godine sprovedu analizu mogućnosti za unapređenje stanja i položaja dobrovoljnih penzijskih fondova u sklopu penzijskog sistema i predlože mere, tj. potrebne izmene propisa uz konsultacije sa MRZBSP. 

3.3.3. Pravci daljih promena i mere u sferi zdravstvene zaštite stanovnika i zdravstvenog sistema

Pravci delovanja u odnosu na izazove u pristupačnosti zdravstvene zaštite stanovništvu

Grupa ciljeva i mera koje se odnose na povećanje pristupačnosti zdravstvene zaštite obuhvata pre svega bolju finansijsku pristupačnost zdravstvene zaštite svim ranjivim društvenim grupama, a naročito povećanje pristupačnosti za siromašne i osobe starije od 65 godina, zatim veću fizičku pristupačnost za osobe sa invaliditetom i i kulturalnu pristupačnost za osobe romske nacionalnosti, smanjivanje diskriminacije ovih grupai njihovo uključivanje putem razvoja integrativnih zdravstvenih usluga 
 
Cilj 1: Bolja finansijska i fizička dostupnost zdravstvene zaštite svim ranjivim društvenim grupama
Mera 1.1. Povećati transfere iz budžeta za zdravstvenu zaštitu osoba izloženih povećanom riziku obolevanja i socijalno ugroženom stanovništvu u skladu sa Zakonom o doprinosima.
Sredstva koja su budžetom Republike Srbije bila izdvojena za zdravstvenu zaštitu lica izloženih povećanom riziku oboljevanja prema članu 22. Zakona o zdravstvenom osiguranju u 2013. godini su 25 puta bila manja od onih koja su bila predviđena Zakonom o doprinosima; u 2012. navedena sredstva su bila manja 21,5 puta, što ukazuje na to da se jaz povećava, a ugrožava pristupačnost zdravstvene zaštite. Pristupačnost se ne ugrožava samo ranjivim društvenim grupama, već i celokupnom stanovništvu Srbije pošto su im pružane usluge koje su finansirane iz ukupnih sredstava Fonda zdravstvenog osiguranja. Trebalo bi postepeno povećavati iznos ovih sredstava dok se ne postigne iznos u budžetu prema Zakonu o doprinosima, obračunat na osnovu definisanih doprinosa za zdravstveno osiguranje.
Mera 1.2. Formirati mobilne timove u domovima zdravlja razuđenih opština koji bi posećivali starije osobe sa invaliditetom i romska naselja u udaljenim područjima
U opštinama u kojima nije moguće formirati službe kućnog lečenja i nege formirati mobilne timove (lekar i medicinska sestra/tehničar sa automobilom na raspolaganju, pokretnim laboratorijama i mobilnim EKG aparatom) za rad na terenu, koji bi redovnim obilascima naselja bez zdravstvenih stanica pružali zdravstvene usluge starijima i ostalim ranjivim grupama za koje je pristupačnost zdravstvenih usluga smanjena.
Mera 1.3. Uspostaviti službe telefonskog savetovanja za starije osobe i osobe sa invaliditetom u domovima zdravlja.
Služba pružanja telefonskih saveta osobama sa invaliditetom i starijim osobama zahteva minimalna ulaganja, a omogućava ovim osobama i članovima njihovih porodica u udaljenim seoskim područjima, ali i u gradskim i prigradskim sredinama, podršku i pomoć u slučajevima kada im je potrebno objašnjenje, savet ili zakazivanje intervencija u lečenju i svakodnevnoj nezi.
Mera 1.4. Uvesti redovnu institucionalizovanu obuku volontera iz nevladinog sektora za pomoć starijim osobama i osobama sa invaliditetom.
Partnerstvo sa nevladinim sektorom povećava dostupnost zdravstvenih i socijalnih usluga starim osobama i osobama sa invaliditetom, kao i bolji uvid u njihove svakodnevne potrebe. Organizovana obuka volontera Crvenog krsta i drugih nevladinih organizacija za kontinuiranu saradnju u pružanju pojedinih usluga (na primer zdravstvenog vaspitanja ili kućne nege) i jačanju socijalnog kapitala zajednice.
Cilj 2: Bolja dostupnost zdravstvene zaštite starijim od 65 godina
Mera 2.1. Razviti i ojačati rad u oblasti kućnog lečenja i nege i palijativnog zbrinjavanja  u domovima zdravlja svih „starih“ opština Srbije
Projektom EU je započeta ekstenzivna edukacija zdravstvenih radnika i razvoj službi za palijativnu negu na nivou primarne zdravstvene zaštite. Ove aktivnosti u oblasti kućnog lečenja i nege i palijativnog zbrinjavanja bi trebalo nastaviti i u svim opštinama sa starim stanovništvom (zbog prirode oboljenja - hronična degenerativna i maligna, višestrukog morbiditeta, kao i socijalne izolovanosti bez mogućnosti pomoći porodice, rodbine ili suseda).
Mera 2.2. Nastaviti sa osnivanjem posebnih jedinica za palijativno zbrinjavanje u okviru odeljenja za produženo lečenje i negu u stacionarnim zdravstvenim ustanovama sa fondom postelja prema potrebama zdravstvenog stanja starih na nivou opštine
Dalje osnivanje posebnih jedinica za palijativno zbrinjavanje u okviru odeljenja za produženo lečenje i negu u opštim bolnicama sa fondom postelja u skladu sa Strategijom za palijativno zbrinjavanje, kao i potrebama stanovništva na teritorijama opština za koje je opšta bolnica, odnosno druga stacionarna zdravstvena ustanova osnovana.
Mera 2.3. Bolje opremiti polivalentne patronažne službe za obilazak i pomoć starima obolelim od hroničnih masovnih nezaraznih bolesti
Postojeće službe za polivalentnu patronažu treba ojačati i opremiti za procenu rizika od socijalne isključenosti staračkih domaćinstava i pružanje zdravstvenih usluga samohranim starim osobama i zavisnim od tuđe nege i pomoći.

Cilj 3: Bolja dostupnost  zdravstvene zaštite osobama sa invaliditetom
Mera 3.1. Postaviti fizičke rampe u svim zdravstvenim ustanovama gde one ne postoje
Iako većina domova zdravlja u urbanim centrima ima fizičke rampe, neophodno je ove rampe postaviti i u ruralnim područjima, te tako povećati dostupnost zdravstvene zaštite osobama sa invaliditetom.
Obezbediti orijentire za kretanje slepih i slabovidih osoba u skladu sa Zakonom o planiranju i izgradnji i Pravilnikom o tehničkim standardima planiranja, projektovanja i izgradnje objekata, kojima se osigurava nesmetano kretanje i pristup osobama sa invaliditetom, deci i starim osobama.
Mera 3.2. Nabaviti ginekološke stolove i stomatološke stolice prilagođene potrebama osoba sa invaliditetom.
Ginekološki stolovi i stomatološke stolice prilagođene osobama sa invaliditetom su vrlo skupa medicinska oprema, ali je pri nabavci nove opreme neophodno voditi računa o potrebama osoba sa invaliditetom ‒ posebno u većim gradskim centrima koji bi im omogućili redovno korišćenje usluga zdravstvene službe i unapređenje njihovog zdravlja.

Cilj 4: Bolja dostupnost zdravstvene zaštite romskom stanovništvu
Mera 4.1. Širiti mrežu zdravstvenih romskih medijatorki
Potrebno je obezbediti da sve opštine koje imaju romska naselja edukuju i zaposle po jednu zdravstvenu medijatorku u domovima zdravlja kako bi povećali dostupnost zdravstvene zaštite Romima. One su uobičajeno deo tima službe za polivalentnu patronažu i u saradnji sa njima procenjuju zdravstvene i socijalne potrebe romskog stanovništva i obezbeđuju zdravstvene usluge.
Jedan od važnijih zadataka zdravstvene službe i romskih zdravstvenih medijatorki u saradnji sa Savetima za zdravlje pri opštinama je pomoć romskim osobama bez ličnih dokumenata da dobiju ta dokumenta kako bi ostvarili svoje pravo na zdravstvenu zaštitu povezivanjem sa izabranim lekarom na teritoriji opštine. Iako su do sada postignuti značajni rezultati radom medijatorki, potrebno je postići potpun obuhvat romske populacije zdravstvenom zaštitom i uključivanjem u sistem sa posedovanjem zdravstvenih knjižica.
Mera 4.2. Sprovođenje akcionog plana za unapređenje zdravlja Roma
Akcioni plan za unapređenje zdravlja Roma ima sledeće ciljeve: utvrđivanje zdravstvenog stanja Roma, poboljšanje ostvarivanja prava Roma na zdravstvenu zaštitu, poboljšanje dostupnosti zdravstvene zaštite i unapređenje životnog okruženja. Neophodno je podsticati JLS da usvajaju i sprovode lokalne akcione planove koji se odnose na ovu oblast.
Aktivnosti kroz projekte sprovode domovi zdravlja, instituti i zavodi za javno zdravlje u saradnji sa romskim udruženjima građana.

Cilj 5: Poboljšanje zaštite na radu i zdravstvene zaštite radno-aktivnog stanovništva
Mera 5.1. Usvojiti Akcioni plan za sprovođenje Strategije bezbednosti i zdravlja na radu.
Kako je nacionalna Strategija bezbednosti i zdravlja na radu usvojena, potrebno je usvojiti i već pripremljen Akcioni plan ove Strategije koji precizno definiše mere i aktivnosti bezbednosti i zaštite zdravlja radnika i početi sa njegovm implementacijom.
Mera 5.2. Bolje kontrolisati i sprovoditi mere zaštite na radu.
Jačanjem inspekcijskog nadzora potrebno je obezbediti bolju kontrolu zaštite na radu i stimulisati radne organizacije za rigorozno sprovođenje mera zaštite na radu.
Mera 5.3. Jačati službe zdravstvene zaštite radnika (medicine rada)
Službu medicine rada na nivou primarne zdravstvene zaštite je potrebno osnažiti za sprovođenje sistematskih i periodičnih pregleda  u cilju očuvanja i unapređenja zdravlja radnika i ranog otkrivanja bolesti i poremećaja.
Mera 5.4. Veći obuhvat zdravstvenom zaštitom nezaposlenog radno-aktivnog stanovništva 
Nezaposleno radno-aktivno stanovništvo bi trebalo obuhvatiti merama promocije zdravlja i ranog otkrivanja bolesti putem preventivnih kontrolnih pregleda i skrininga na maligne bolesti.

Cilj 6: Smanjenje diskriminacije ranjivih društvenih grupa i njihova bolja inkluzija
Mera 6. 1. Implementirati i pratiti sprovođenje Zakona o pravima pacijenata
Potrebno je obezbediti pažljivo praćenje sprovođenja Zakona o pravima pacijenata koordinisanim prikupljanjem izveštaja o radu savetnika za zaštitu prava pacijenata i Saveta za zdravlje sa analizom podataka i preduzimanjem korektivnih mera kako bi se problemi otklonili. Takođe je potrebno prikupljati i pratiti i izveštaje zaštitnika osiguranih lica. Uočene probleme o nepoštovanju prava pacijenata i osiguranih lica bi trebalo učiniti dostupnim javnosti putem veb stranice Ministarstva zdravlja i Fonda zdravstvenog osiguranja i zdravstvenih ustanova.
Mera 6.2. Poboljšati informisanost ranjivih grupa o pravima na zdravlje i pravima pacijenata
Nedovoljna je informisanost celokupnog stanovništva o pravima na zdravlje, pravima iz zdravstvenog osiguranja i pravima pacijenata u sistemu zdravstvene zaštite, te je neophodno preduzeti aktivnosti u cilju promocije prava pacijenata putem masovnih medija, predavanja na lokalnom nivou i pripreme plakata, brošura i agitki sa osnovnim informacijama o pravima pacijenata koje bi bile dostupne korisnicima zdravstvenih usluga u zdravstvenim ustanovama. Obezbediti ove informacije na veb stranicama Ministarstva zdravlja, Fonda zdravstvenog osiguranja   i zdravstvenih ustanova.
Mera 6.3. Razviti integrisane usluge u lokalnoj zajednici (zdravstvene, socijalne i obrazovne)
Razvoj integrisanih usluga u lokalnoj zajednici  bi omogućio zadovoljavanje zdravstvenih, socijalnih i obrazovnih potreba celokupnog stanovništva, posebno ranjivih društvenih grupa, uspostavljanjem bolje saradnje između zdravstvenih ustanova, ustanova socijalne zaštite, obrazovnih ustanova, lokalne samouprave i udruženja. Udruživanje pomoći gerontodomaćica sa posetama patronažnih sestara starijim osobama ili osobama koje zavise od tuđe nege i pomoći, saradnja sa nevladinim sektorom i pomoć volontera, kao i saradnja sa obrazovnim institucijama mogu da zadovolje kompleksne potrebe za zdravstvenom i socijalnom zaštitom, kao i potrebe za informacijama, znanjem i veštinama koje se odnose na promociju zdravlja i prevenciju bolesti.
Mera 6.4. Implementirati i kontrolisati sprovođenje Zakona o zaštiti lica sa mentalnim smetnjama
Sprovođenje novog Zakona o zaštiti lica sa mentalnim smetnjama bi trebalo pažljivo pratiti i razmotriti mogućnosti većeg uključivanja lokalne zajednice u integraciju osoba sa mentalnim smetnjama u svakodnevne aktivnosti, kao i razvoj vaninstitucionalnih aktivnosti i oblika zbrinjavanja ovih osoba.

Pravci delovanja u odnosu na izazove u planiranju i školovanju zdravstvenih kadrova
Pravci delovanja koji se odnose na planiranje i školovanje zdravstvenih kadrova  bi u skladu sa nacionalnom strategijom ljudskih resursa za zdravlje koju za sada nemamo, bilo unapređeno upravljanje ljudskim resursima u zdravstvenom sistemu i dostizanje ciljeva zdravstvenog sistema, boljom analizom i planiranjem potreba za zdravstvenim kadrom optimizovao bi se broj upisanih na škole i fakultete zdravstvene struke, ali i broj administrativnog i tehničkog osoblja koje nepovoljnim odnosom može da opterećuje zdravstveni sistem. 

Cilj 1: Bolje planiranje potreba za zdravstvenim kadrom
Mera 1.1. Doneti Plan razvoja kadrova u zdravstvu
Potrebno je doneti Plan razvoja kadrova u zdravstvu koji bi sadržao program stručnog usavršanja zdravstvenih radnika i zdravstvenih saradnika, broj specijalizacija i užih specijalizacija koje se odobravaju na godišnjem nivou, kriterijume i bliže uslove za odobravanje specijalizacija i užih specijalizacija, kao i druga pitanja od značaja za stručno usavršavanje zdravstvenih radnika i zdravstvenih saradnika. Ovim bi se bliže definisale potrebe za specijalizovanim zdravstvenim kadrom, modeli planiranja i rokovi za dostizanje postavljenih ciljeva. 
Mera 1.2. Edukovati  menadžere zdravstvenih ustanova i zaposlene u zavodima za javno zdravlje za planiranje kadrova
Potrebno je sprovesti edukaciju menadžera zdravstvenih ustanova i zaposlenih u institutima i zavodima za javno zdravlje u kompetencijama planiranja. Potrebno je takođe obezbediti mehanizme na nacionalnom nivou da se planovi poštuju i sprovode, kao i da se periodičnim analizama koriguju uočeni nedostaci u broju i vrsti kadrova.
Mera 1.3. Edukovati menadžere u zdravstvenim ustanovama veštinama upravljanja ljudskim resursima.
Kadrovske službe u zdravstvenim ustanovama bi trebalo postepeno da prerastu u službe za upravljanje (menadžment) kadrovima, a rukovodioci zdravstvenih ustanova (menadžeri) da poseduju osnovna znanja i veštine upravljanja ljudskim resursima u cilju unapređenja performansi ustanova, posebno kvaliteta i efikasnosti njihovog rada.

Cclj 2: Smanjivanje broja upisanih na škole i fakultete zdravstvene struke usklađeno sa potrebama zemlje
Mera 2.1. Uvesti numerus clausus na nacionalnom nivou
Neophodno je napraviti pažljivu procenu potrebnih zdravstvenih radnika na osnovu prirodnog odliva i migracija usklađenu sa zdravstvenim potrebama stanovnika Srbije i materijalnim mogućnostima društva i na osnovu nje odrediti broj studenata koji će biti upisan godišnje (numerus clausus) na škole i fakultete zdravstvene struke, na teret budžeta Republike. Kao i do sada, ovu kvotu bi odobravala Vlada Republike Srbije na osnovu predloga Ministrastva prosvete, nauke i tehnološkog razvoja i saglasnosti Ministarstva zdravlja.
Mera 2.2. Promeniti način finansiranja fakulteta ‒ ne po broju upisanih studenata, već prema kvalitetu znanja i veština koje studenti stiču.
Promena načina finansiranja fakulteta, ne prema broju upisanih studenata, već prema kvalitetu znanja i veština stečenih tokom studija. Uvođenje mera za obezbeđenje kvaliteta nastave i procesom akreditacije bi se smanjio podsticaj za upisivanje većeg broja studenata, a poboljšao bi se i nivo znanja i veština kod diplomiranih studenata na školama i fakultetima zdravstvene struke. 
Cilj 3: Optimizovanje broja administrativnih i tehničkih radnika u zdravstvenom sistemu
Mera 3.1. Uvesti „outsourcing“ mere za nemedicinske službe u zdravstvenim ustanovama (priprema hrane, higijena, pranje veša)
Administrativne i tehničke radnike u zdravstvenom sistemu bi postepeno trebalo zameniti angažovanjem agencija koje pružaju odgovarajuće usluge (outsourcing), što bi rasteretilo zdravstveni sistem, smanjilo troškove i povećalo efikasnost rada.

4. UPRAVA I FINANSIRANjE 

4.1. Izgradnja kapaciteta, reforme uprave i institucija

U ovom delu predstavljene su mere kojima će država unaprediti svoje institucionalne kapacitete potrebne za sprovođenje predviđenih reformi. 
Izgradnja kapaciteta i reforme institucija za potrebe sprovođenja Programa reformi u oblasti zapošljavanja i socijalne politike (ESRP) biće realizovane u skladu sa širom reformom uprave predviđene Akcionim planom za sprovođenje Strategije reforme javne uprave u Republici Srbiji za period 2015-2017. U tom smislu Vlada će do 2017. godine preduzeti organizaciono i funkcionalno restrukturiranje javne uprave kroz sprovođenje činjenično utemeljenih mera za optimizaciju javne uprave u pogledu broja i svrsishodnosti institucija, broja zaposlenih, radnih procesa i organizacionih struktura uz stvaranje snažnog analitičkog osnova za ove procese. 
Takođe, kao sastavni deo ovog procesa do kraja 2017. godine će biti unapređen sistem upravljanja javnim politikama Vlade (planiranje, analiza, kreiranje, donošenje, praćenje, vrednovanje i koordinacija) kroz uspostavljanje pravnog i institucionalnog okvira za integrisano strateško upravljanje i donošenje srednjoročnih planova rada organa državne uprave usklađenih sa strateškim prioritetima Vlade i programskim budžetom. Ovo uključuje konsolidaciju postojećih budžetskih sredstava namenjenih finansiranju sprovođenja mera socijalnog uključivanja. Jedna od prioritetnih mera koja će doprineti unapređenju kvaliteta usluga i boljoj koordinaciji biće dalji razvoj elektronske uprave, kao i zaokruživanje zakonskog okvira i procedura za razvoj elektronske uprave. 
Kako bi se osiguralo povećanje kvaliteta javnih usluga, sistem javnih nabavki biće unapređen, a biće sprovedena i reforma inspekcijskog nadzora i obezbeđivanje bolje zaštite javnog interesa uz smanjenje administrativnih troškova inspekcijskog nadzora i povećanje pravne sigurnosti subjekata inspekcijskog nadzora. Predviđeno je da ove mere budu sprovedene do kraja 2017. godine, u skladu sa Akcionim planom za sprovođenje Strategije reforme javne uprave u Republici Srbiji za period 2015-2017. Takođe, za jačanje institucionalnih kapaciteta neophodna je saradnja sa EU (Instrument za pretpristupnu pomoć, TAIEX, specifični programi zajednice), ali i drugim međunarodnim organizacijama i bilateralnim donatorima. Jačanje kapaciteta institucija će se realizovati i kroz saradnju sa organizacijama civilnog društva i drugim socijalnim partnerima aktivnim u oblastima ESRP.
Uspešno sprovođenje mera predviđenih programom ESRP zavisi u velikoj meri i od kapaciteta institucija da efikasnije i uspešnije koriste raspoložive, kao i buduće fondove EU. Proces sprovođenja ESRP će biti i okvir za unapređivanje administrativnih kapaciteta za bolju apsorpciju pretpristupnih fondova, kao i jačanje administrativnog kapaciteta u cilju pripreme za Evropski socijalni fond. U pogledu jačanja administrativnih kapaciteta, države koje pristupaju EU su u obavezi da obezbede dovoljan broj zaposlenih angažovanih na programiranju i sprovođenju pretpristupnih fondova EU, koji su obučeni da, u skladu sa odgovarajućim pravilima i procedurama, upravljaju programima i projektima. Ovo će predstavljati poseban izazov za sprovođenje IPA projekata u sektoru društvenog razvoja, čiji će krovni dokument biti ESRP ‒ projekti u ovom sektoru su po pravilu brojni, budžetski su usitnjeni i sredstva se velikim delom dodeljuju putem grant šema, pa sve ovo čini otežanim praćenje njihovog sprovođenja od strane nadležnih organa. Zbog svega navedenog, u okviru institucija nadležnih za sprovođenje ESRP (koje će u znatnoj meri biti vršeno IPA sredstvima) od posebnog značaja je očuvanje i postepeno povećanje administrativnih kapaciteta angažovanih na programiranju i sprovođenju pretpristupnih EU fondova. 

4.1.1. Tržište rada i zapošljavanje 
Prema Zakonu o ministarstvima, za kreiranje, razvoj i implementaciju mera aktivne politike zapošljavanja u Srbiji je nadležno Ministarstvo za rad, zapošljavanje, boračka i socijalna pitanja (MRZBSP). Sprovođenje mera aktivne politike zapošljavanja realizuje Nacionalna služba za zapošljavanje (NSZ). 
Poslove zapošljavanja obavljaju i privatne agencije za zapošljavanje, u skladu sa Zakonom o zapošljavanju i osiguranju za slučaj nezaposlenosti. Zakonom je podržano i osnivanje lokalnih saveta za zapošljavanje i omogućeno je sufinansiranje programa i mera predviđenih lokalnim akcionim planovima zapošljavanja sredstvima iz budžeta Republike Srbije. U 2014. godini bilo je ukupno 103 aktivna lokalna saveta za zapošljavanje. 
Poslove zapošljavanja, osiguranja za slučaj nezaposlenosti, ostvarivanje prava iz osiguranja za slučaj nezaposlenosti i drugih prava u skladu sa zakonom, kao i vođenje evidencija u oblasti zapošljavanja obavlja NSZ. NSZ je uređena jedinstveno po funkcionalnom i teritorijalnom principu, tako da prati teritorijalnu i administrativnu organizaciju Republike Srbije i omogućava uvođenje decentralizacije funkcija, kao i donošenje odluka na lokalnom nivou, a u skladu sa interesima socijalnih partnera i potrebama tržišta rada. Za teritoriju Republike obrazovane su 34 filijale, po teritorijalnom principu. U NSZ su sistematizovana 1.804 radna mesta u Direkciji, pokrajinskim službama i filijalama kao osnovnim organizacionim jedinicama. Nadzor nad sprovođenjem Zakona i propisa donetih za njegovo izvršenje, kao i nad radom NSZ, obavlja Ministarstvo za rad, zapošljavanje, boračka i socijalna pitanja. 
U skladu sa Zakonom, ministar nadležan za poslove zapošljavanja i direktor Nacionalne službe za zapošljavanje potpisuju Sporazum o učinku NSZ. Sporazum se potpisuje na godišnjem nivou i njime se određuje učinak NSZ i praćenje efikasnosti sprovođenja mera aktivne politike zapošljavanja. Sporazumom se bliže uređuju mere i aktivnosti iz Nacionalnog akcionog plana zapošljavanja koje realizuje NSZ, rokovi za sprovođenje mera i aktivnosti, očekivani rezultati, odgovornosti u NSZ i finansijski okvir. Ministarstvo za rad, zapošljavanje, boračka i socijalna pitanja na osnovu izveštaja NSZ prati stepen ostvarenosti učinka. 
Glavne institucionalne reforme u oblasti tržišta rada i zapošljavanja koje mogu doprineti efektivnijoj i efikasnijoj primeni ESRP odnose se na Nacionalnu službu za zapošljavanje (NSZ), sa sledećim aktivnostima:
•	Jačanje kapaciteta Nacionalne službe za zapošljavanje i za ove aktivnosti su dobijena značajna sredstva Evropske unije kroz Instrument za pretpristupnu pomoć. Jedan deo te pomoći sprovodiće se kroz sredstva dobijena u okviru IPA 2012. Pored značajnog iznosa sredstava dobijenih za sprovođenje mera aktivne politike zapošljavanja od kojih će nezaposlena lica imati direktnu korist, određena je i tehnička pomoć koja će se usmeriti na osposobljavanje zaposlenih u NSZ za što bolje korišćenje sredstava EU za mere aktivne politike zapošljavanja, s obzirom da postoji intencija da se IPA sredstva sve više ulivaju u zemlje korisnice kroz tzv. sektorsku budžetsku podršku, a sa druge strane NSZ treba da se osamostali i  optimizuje svoje apsorpcione kapacitete za ulogu koju će dobiti u trenutku kada Srbija postane članica EU i dobije pristup sredstvima iz Evropskog socijalnog fonda.  
Iz IPA 2013, je pored utvrđene alokacije za direktni grant za sprovođenje mera aktivne politike zapošljavanja opredeljen i projekat tehničke pomoći koji treba da pruži podršku Nacionalnoj službi za zapošljavanje da unapredi sistem za organizaciju obuka za nezaposlena lica u cilju povećanja efekata obuka nezaposlenih na njihovo zapošljavanje. Pored toga projekat će se baviti i unapređenjem usluga profesionalne rehabilitacije i mera aktivne politike zapošljavanja za osobe sa invaliditetom (OSI) kroz, s jedne strane unapređenje usluga i mera koje su u nadležnosti Nacionalne službe za zapošljavanje, a sa druge strane, jačanjem kapaciteta preduzeća za profesionalnu rehabilitaciju i zapošljavanje OSI. 
Proces decentralizacije politike zapošljavanja i donošenje odluka u vezi sa lokalnim tržištima rada, podrazumeva i jačanje kapaciteta jedinica lokalne samouprave, odnosno aktivaciju lokalnih saveta za zapošljavanje za kreiranje i sprovođenje politike zapošljavanja zasnovanu na potrebama i podacima lokalnog tržišta rada. Imajući u vidu navedeno, u proteklom periodu realizovano je niz aktivnosti, obuka i skupova na temu decentralizacije politike zapošljavanja. Značajnu pomoć lokalnim savetima za zapošljavanje i zaposlenima u filijalama Nacionalne službe za zapošljavanje  u podizanju kapaciteta za izradu i sprovođenje lokalnih akcionih planova zapošljavanja prilagođenih situaciji na lokalnom tržištu rada pružio je Tvining projekat ''Priprema institucija tržišta rada Republike Srbije za Evropsku strategiju zapošljavanja'' čija je realizacija okončana sredinom 2014. godine. Projektnim aktivnostima bilo je obuhvaćeno 65 jedinica lokalne samouprave a kao podrška lokalnim savetima za zapošljavanje u izradi lokalnih akcionih planova zapošljavanja izrađen je Priručnik za izradu lokalnih akcionih planova zapošljaavnja.
Aktivnosti podrške će se nastaviti i u narednom periodu, sa ciljem da lokalni saveti za zapošljavanje i jedinice lokalne samoupravea prepoznaju potrebe na lokalnom tržištu rada, da samoocenjuju efekte i uticaje svoga rada i samostalno nadgrađuju kapacitete kako bi lokalni saveti za zapošljavanje prerasli u partnerstva zasnovana na zajednici.
Rad na jačanju lokalne politike zapošljavnje nastavlja se i kroz IPA 2012 projekat tehničke pomoći Nacionalnoj službi za zapošljavanje u okviru koga je jedna komponenta posvećena isključivo radu sa lokalnim akterima u oblasti politike zapošljavanja na kreiranju mera i programa prilagođenih lokalnim uslovima tržišta rada.   

U narednom periodu radiće se na jačanju kapaciteta institucija tržišta rada uz podršku različitih međunarodnih donatora. 
Jedna od važnih sveobuhvatnijih inicijativa predstavlja inicijativa koju Vlada RS razvija sa Svetskom bankom kroz projekat „Podrška unapređenju konkurentosti i podizanje zaposlenosti”. Ovaj projekat predstavlja vid budžetske podrške kroz koji će se sprovoditi u nekoliko oblasti. Jedna od komponenti usmerena je na tržište rada i socijalnu zaštitu. U okviru aktivnosti vezanih za reformu tržišta rada dva su glavna pravca delovanja: reorganizacija Nacionalne službe za zapošljavanje u cilju podizanja kvaliteta usluga nezaposlenim licima i poslodavcima i redizajniranje mera aktivne politike zapošljavanja u cilju povećanja njihovog efekta na zapošljavanje lica.  
Planirano je da prethodno navedeni projekti započnu sarealizacijom tokom ove i sledeće godine, a u srednjoročnom periodu plan je da se Nacionalna služba za zapošljavanje pripremi za povezivanje u mrežu javnih službi za zapošljavanje zemalja članica Evropske unije EURES. 
4.1.2. Ljudski kapital i veštine
Za organizaciju, sprovođenje ciljeva i politike razvoja sistema obrazovanja u Republici Srbiji odgovorno je Ministarstvo prosvete, nauke i tehnološkog razvoja (MPNTR). Ministarstvo obavlja nadzor nad organizacijom i sistemom obrazovanja i vrši poslove državne uprave koji se odnose na: planiranje i razvoj predškolskog, osnovnog, srednjeg i visokog obrazovanja, kao i učeničkog i studentskog standarda; učešće u izgradnji i opremanju objekata predškolskog, osnovnog, srednjeg i visokog obrazovanja u cilju poboljšanja učeničkog i studentskog standarda od interesa za Republiku Srbiju; stručno-pedagoški nadzor u predškolskom, osnovnom i srednjem obrazovanju i učeničkom standardu; organizaciju, vrednovanje rada i nadzor nad stručnim usavršavanjem zaposlenih u prosveti. 
Ministarstvo vrši unapređenje društvene brige o nadarenim učenicima i studentima, kao i unapređenje društvene brige o učenicima i studentima sa posebnim potrebama i dopunskom obrazovanju dece naših državljana u inostranstvu; vrši priznavanje i ekvivalenciju javnih isprava stečenih u inostranstvu i utvrđuje nacionalni okvir kvalifikacija; obezbeđuje uslove za pristup i realizaciju projekata koji se finansiraju iz sredstava pretpristupnih fondova Evropske unije, donacija i drugih oblika razvojne pomoći, kao i druge poslove određene zakonom.
Pored Ministarstva prosvete, nauke i tehnološkog razvoja u kreiranju politike i sprovođenju ciljeva razvoja sistema obrazovanja značajnu ulogu imaju i nezavisna tela – Nacionalni prosvetni savet, Nacionalni savet za visoko obrazovanje i Savet za stručno obrazovanje i obrazovanje odraslih, kao i samostalne institucije – Zavod za vrednovanje kvaliteta obrazovanja i vaspitanja (ZVKOV) i Zavod za unapređenje obrazovanja i vaspitanja (ZUOV). 
Kada je oblast obrazovanja u pitanju, podela nadležnosti između centralnih, pokrajinskih i lokalnih vlasti je različita u zavisnosti od nivoa obrazovanja: na nivou predškolskog obrazovanja lokalne vlasti imaju značajno veće nadležnosti, dok je centralni nivo nedovoljno uključen; na nivou osnovnog i srednjeg obrazovanja centralne vlasti imaju značajno veće nadležnosti, dok je uključenost lokalnih vlasti nedovoljna, a autonomija škola zanemarljiva; na nivou visokog obrazovanja postoji visok stepen autonomije univerziteta, ali je ova autonomija neadekvatno regulisana. I nacionalne i lokalne vlasti nisu dovoljno uključene u podsticanje obrazovanja odraslih, odnosno celoživotnog obrazovanja. Sa radom je prestao određen broj institucija obrazovanja odraslih iz prethodnog perioda (radnički i narodni univerziteti), a novouspostavljene institucije još uvek nisu akreditovane prema Zakonu o obrazovanju odraslih. 
Na nivoima obrazovanja pre tercijarnog obrazovanja dominiraju javne ustanove, dok se na nivou tercijarnog obrazovanja razvila široka mreža privatnih pružalaca usluga. 
Upravljanje obrazovnim sistemom je uglavnom administrativno, a sistem za osiguranje kvaliteta je nekompletan i nedovoljno funkcionalan.
Glavne institucionalne reforme u oblasti obrazovanja koje mogu doprineti efektivnijoj i efikasnijoj primeni ESRP odnose se na sledeće aktivnosti:
•	Uspostavljanje delotvornog jedinstvenog informacionog sistema kako bi se unapredilo upravljanje i efikasnost obrazovnim sistemom i procesima;
•	Uspostavljanje novog sistema osiguranja kvaliteta i jačanje kapaciteta svih institucija i tela uključenih u upravljanje obrazovanjem, kao i unapređenje intersektorske saradnje (npr: jačanje kapaciteta analitičke jedinice u okviru MPNTR u cilju donošenja odluka zasnovanih na podacima; izgradnja kapaciteta za akreditaciju i sertifikaciju u procesu sticanja kvalifikacija u formalnom i neformalnom obrazovanju, kao i u procesu priznavanja prethodnog učenja, itd.); 
•	Sprovođenje optimizacije mreže osnovnih i srednjih škola, učeničkih i studentskih domova;
•	Uspostavljanje operativne nacionalne agencije za realizaciju projekata iz programa Erazmus plus u cilju podsticanja učešća institucija, studenata i nastavnika u ovom programu.

4.1.3. Socijalno uključivanje i socijalna zaštita
Za razvoj politika i institucionalnog okvira iz oblasti socijalnog uključivanja i socijalne zaštite, uključujući i zdravstvenu zaštitu, odgovorno je ministarstvo nadležno za socijalna pitanja, kao i Ministarstvo zdravlja (MZ). Oblast rada ministarstva nadležnog za socijalna pitanja usmerena je na poslove državne uprave koji se odnose na: antidiskriminacionu politiku; sistem socijalne zaštite; sistem porodično-pravne zaštite; brak; ravnopravnost polova; populacionu politiku; planiranje porodice, porodicu i decu; ostvarivanje prava i integraciju izbeglih i raseljenih lica, povratnika po osnovu sporazuma o readmisiji, romskog stanovništva i drugih socijalno ugroženih grupa; sistem penzijskog i invalidskog osiguranja. Ministarstvo nadležno za razvoj sistema zdravstvene zaštite odgovorno je za: razvoj sistema obaveznog zdravstvenog osiguranja i drugih oblika zdravstvenog osiguranja i doprinosa za zdravstveno osiguranje,  bliže uređivanje prava iz zdravstvenog osiguranja, sadržaj zdravstvene zaštite, očuvanje i unapređenje zdravlja građana i praćenje zdravstvenog stanja i zdravstvenih potreba stanovništva; organizaciju zdravstvene zaštite, kao i  stručno usavršavanje i specijalizaciju zdravstvenih radnika, razvoj i jačanje zdravstvene inspekcije. 
Pored ministarstva važnu ulogu u unapređenju socijalne zaštite imaju Republički i Pokrajinski zavodi za socijalnu zaštitu. Zavodi su odgovorni za pružanje podrške u kreiranju politika, putem istraživanja, briga o kvalitetu usluga socijalne zaštite, jačanje kapaciteta zaposlenih u socijalnoj zaštiti i informisanje i promocija ka stručnim radnicima, relevantnim akterima i stručnoj i opštoj javnosti. 
Dodatno, Tim za socijalno uključivanje i smanjenje siromaštva kroz Kabinet potpredsednika Vlade i Republički sekretarijat za javne politike radi na poboljšanju koordinacije, nadzora i izveštavanja u oblasti socijalnog uključivanja. 
Glavne institucionalne reforme u oblasti socijalnog uključivanja i socijalne zaštite koje mogu doprineti efektivnijoj i efikasnijoj primeni ESRP odnose se na sledeće aktivnosti:
•	Uspostavljanje regularne razmene informacija i povezivanje informacionih sistema između sektora, nivoa vlasti i različitih aktera u okviru pojedinih sektora i definisanje protokola o postupanju u slučajevima međusektorskih rizika i na nacionalnom i na lokalnom nivou, kao i unapređivanje vođenja evidencija u Centralnom registru;
•	Pojednostavljenje administrativnih procedura, pribavljanje dokumenata u ime korisnika, bolje informisanje o pravima i uslugama u cilju uspostavljanja podrške posebno ugroženim grupama pri apliciranju za pojedina prava;
•	Pokretanje mobilnih timova i terenskog rada koji će omogućiti otkrivanje ugroženih na lokalnom nivou u cilju uspostavljanja sistema ranog upozoravanja na potencijalne korisnike u riziku; 
•	Usklađivanje rada i redefinisanje uloge pojedinih aktera na lokalnom nivou koji su nastali tokom implementacije različitih projekata i sektorskih rešenja usmerenih na pojedine ugrožene grupe i sagledavanje njihovih multisektorskih potencijala (romski koordinatori, zdravstveni medijatori, pedagoški asistenti, kancelarije za mlade, interresorne komisije za decu, opštinske/gradske stambene agencije, Crveni krst, OCD);
•	Jačanje inspekcijskih službi na nacionalnom nivou i inspekcijskih službi koje inspekcijski nadzor vrše kao poverene poslove i unapređenje kvaliteta usluga, jačanje kontrolnih i regulatornih mehanizama, monitoringa i evaluacije;
•	Izgradnja kapaciteta institucija za profesionalce iz različitih sektora na nacionalnom i lokalnom nivou na temu antidiskriminacije i stručnog rada sa osetljivim grupama stanovništva;
•	Širenje regionalnih centara za porodični smeštaj i usvojenje (uspostavljanje još dva centra) i definisanje i unapređenje njihove kontrolne funkcije; 
•	Uvođenje praćenja i ocene kvaliteta usluga socijalne zaštite, uključujući i procenu zadovoljstva korisnika; 
•	Formiranje mobilnih timova u domovima zdravlja razuđenih opština i uspostavljanje službe telefonskog savetovanja u cilju unapređenja zdravstvene podrške za stanovništvo u riziku; 
•	Širenje i jačanje mreže zdravstvenih romskih medijatorki;
•	Definisanje mreže socijalno-zdravstvenih ustanova i uspostavljanje protokola o unapređenju zaštite korisnika kojima su neophodne i usluge socijalne i zdravstvene zaštite; 
•	Razvoj i jačanje službi za palijativnu negu u domovima zdravlja i osnivanje gerijatrijskih odeljenja u opštima bolnicama sa fondom postelja prema potrebama zdravstvenog stanja starih na nivou opštine; 
•	Edukacija menadžera i zaposlenih u zavodima za javno zdravlje za planiranje kadrova;
•	Jačanje kapaciteta institucija iz sistema socijalne zaštite za pisanje inovativnih projekata uz korišćenje EU fondova, priprema kapaciteta zaposlenih u sistemu socijalne zaštite za povlačenje sredstava iz Evropskog socijalnog fonda, nakon pristupanja Srbije u EU. 

4.1.4. Socijalni dijalog
Još jedan izazov sa kojima se Republika Srbija suočava  jeste nedovoljno razvijen socijalni dijalog, kolektivno pregovaranje, oblast rešavanja industrijskih konflikata i mirnog rešavanja sporova u oblasti rada. Naime, socijalni dijalog u Srbiji predstavlja tripartitni proces između predstavnika sindikata, poslodavaca i Vlade Republike Srbije, a njegovi najvažniji oblici su kolektivno pregovaranje i socijalno-ekonomski saveti. Zakonom o Socijalno-ekonomskom savetu (Službeni glasnik RS, br. 125/04) osnovan je Socijalno-ekonomski savet Republike Srbije, čime su stvorene bitne pretpostavke za uspešnije vođenje socijalnog dijaloga na nivou Republike. Svrha osnivanja Socijalno-ekonomskog saveta jeste da zauzima stavove i usmerava politiku Vlade o određenim pitanjima koja su od značaja za zaposlene (zapošljavanje, privatizacija, politika zarada i cena, zaštita radne i životne sredine, obrazovanje i profesionalna obuka, zdravstvena i socijalna zaštita i sigurnost i dr.). Međutim, rezultati rada Socijalno-ekonomskog saveta Republike Srbije su promenljivi. Jedan od prisutnih problema je činjenica da se u punoj meri ne realizuje zakonska obaveza blagovremenog dostavljanja na razmatranje nacrta zakona i drugih akata značajnih za materijalni i socijalni položaj zaposlenih i poslodavaca. Odgovornost imaju svi učesnici socijalnog dijaloga i sve tri strane ovog tela - Vlada, sindikati i poslodavci treba da se založe da Savet svojim radom doprinese sprovođenju odgovorne socijalne politike u Srbiji.
Pored Socijalno-ekonomskog saveta na nivou Republike postoje i socijalno-ekonomski saveti koji deluju na nivou teritorijalne autonomije i lokalne samouprave (lokalni socijalno-ekonomski saveti). Formiranje lokalnih socijalno-ekonomskih saveta je dobrovoljno i zasniva se na sporazumu učesnika. Međutim, socijalni dijalog na lokalnom nivou nije u dovoljnoj meri razvijen. U praksi postoji niz problema koji usporavaju formiranje socijalno-ekonomskih saveta na lokalnom nivou, veoma često zbog toga što udruženja poslodavaca i sindikati nemaju dovoljno razvijenu lokalnu organizaciju, tehničku i kadrovsku strukturu neophodnu za uspostavljanje i funkcionisanje socijalnog dijaloga na lokalnom nivou, naročito imajući u vidu da je od 2005. godine do danas osnovano samo 17 lokalnih socijalno-ekonomskih saveta. 
Sledeći instrument socijalnog dijaloga jesu kolektivni ugovori i kolektivno pregovaranje. Socijalni dijalog se ne može razvijati bez postojanja kolektivnog pregovaranja. Zakonom o radu dat je poseban značaj kolektivnim ugovorima, a socijalni partneri moraju zajedno da rade na unapređivanju kolektivnog pregovaranja, ne samo na nivou preduzeća, već i na višem nivou, u cilju zaključivanja granskih i drugih posebnih kolektivnih ugovora (na nivou lokalne samouprave i teritorijalne autonomije), kao i opšteg kolektivnog ugovora. Preduslov za to je postojanje reprezentativnih sindikata i reprezentativnih udruženja poslodavaca koji imaju legitimitet za zaključivanje ovih kolektivnih ugovora. 
Uloga Ministarstva za rad, zapošljavanje, boračka i socijalna pitanja u kolektivnom ugovaranju je pre svega zakonodavna. Zakonom o radu (Službeni glasnik RS, br. 24/05, 61/05, 54/09 i 32/13) dat je normativni okvir za zaključivanje kolektivnih ugovora, njihovu sadržinu i primenu. Druga uloga Ministarstva u oblasti kolektivnih ugovora ogleda se u registraciji posebnih kolektivnih ugovora, proširenju dejstva i izuzimanju od primene kolektivnih ugovora.
Na osnovu člana 117. Zakona o izmenama i dopunama Zakona o radu (Službeni glasnik RS, br. 75/14) svi kolektivni ugovori koji su bili na snazi na dan stupanja na snagu ovog zakona prestali su da važe 29.01.2015. godine. Do 23.02.2015. godine zaključeni su kolektivni ugovori u javnim službama (zdravstvo, kultura, prosveta, socijalna zaštita), kao i kolektivni ugovori u javnim preduzećima i društvima kapitala u kojima je osnivač Republika Srbija i kolektivni ugovori  za policijske službenike.
Otežano zaključivanje kolektivnih ugovora primetno je u granama privrede u kojima su učesnici reprezentativni sindikati i reprezentativno udruženje poslodavaca. Problemi koji otežavaju kolektivno pregovaranje u granama privrede su različiti, ali najčešće se navodi taj što su poslodavci dovedeni u finansijske probleme izazvane ekonomskom krizom, te nisu spremni da preuzimaju obaveze zaključivanjem kolektivnih ugovora. Najveći problem, kada je reč o granskim kolektivnim ugovorima, upravo je „tarifni deo“ kojim bi se utvrdila cena rada za tipična radna mesta u pojedinim granama privrede. Takođe, kapaciteti poslodavačke strane u pojedinim granama privrede su slabiji, tako da u situacijama kada ne postoji adekvatan učesnik kolektivnog ugovora na strani udruženja poslodavaca, sindikati zaključuju kolektivni ugovor isticanjem zahteva za njegovo prošireno dejstvo. 
Važnu ulogu u razvoju socijalnog dijaloga imaju i metode mirnog rešavanja radnih sporova. Radni sporovi su u našim uslovima i praksi vrlo česti, kako kolektivni koji mogu nastati povodom ostvarivanja prava na sindikalno organizovanje i štrajk ili povodom zaključivanja i primene kolektivnih ugovora, tako i pojedinačni, a najčešći su povodom otkaza ugovora o radu i zbog neisplaćivanja minimalne zarade. Republička Agencija za mirno rešavanje radnih sporova osnovana je Zakonom o mirnom rešavanju radnih sporova u novembru 2004. godine, a počela je sa radom u junu 2005. godine kada je završen konkurs za izbor miritelja i arbitra. U svom dosadašnjem radu Agencija je rešila preko 4.000 individualnih i preko 70 kolektivnih radnih sporova. U narednom periodu je neophodno unaprediti i promovisati rad Agencije.
Pored toga, predstavnici reprezentativnih sindikata i udruženja poslodavaca su prisutni i u drugim telima na različitim nivoima (saveti za zapošljavanje, Odbor za utvrđivanje reprezentativnosti sindikata i udruženja poslodavaca), kao i u organima upravljanja određenih organizacija i fondova (Fond penzijskog i invalidskog osiguranja, Nacionalna služba za zapošljavanje, Fond solidarnosti i dr.). Pored toga, predstavnici zaposlenih su članovi određenih tela na nivou poslodavca, npr. u upravnom i nadzornom odboru javnih preduzeća, odboru za bezbednost i zdravlje na radu i dr.
Potrebno je unaprediti sistem informisanja predstavnika sindikata i poslodavaca o potrebi  kolektivnog pregovaranja, kao i promovisati mirno rešavanje individualnih i kolektivnih radnih sporova. Na sistemskom nivou potrebno je razviti baze podataka koje se vode u nadležnom ministarstvu i unaprediti normativni okvir. 

 
4.2. Državni budžet i sredstva Evropske unije

4.2.1. Troškovi sprovođenja Programa reformi u oblasti zapošljavanja i socijalne politike (ESRP)
Osnovni ciljevi ekonomske politike u narednom srednjoročnom periodu su uspostavljanje makroekonomske stabilnosti kroz sprovođenje mera fiskalne konsolidacije, jačanje stabilnosti finansijskog sektora i otklanjanje prepreka rastu privredne aktivnosti i konkurentnosti sprovođenjem sveobuhvatnih strukturnih reformi . 
Novi model razvoja zemlje podrazumeva smanjivanje neracionalne potrošnje, birokratije i nepotrebnih troškova javnog sektora i istovremeno povećanje investicione potrošnje kako bi se podstakao privredni rast i zapošljavanje, uz očuvanje socijalne zaštite najugroženijih slojeva društva. U oblasti socijalne zaštite očekuje se povećanje raspoloživih sredstava za određene vidove socijalne pomoći s obzirom na oštre mere fiskalne konsolidacije planirane u narednom periodu. Ovo podrazumeva povećana sredstva za specifične programe podrške najugroženijima, kao i za one koji su u procesu restrukturiranja i tranzicije ostali bez posla. Oslobađanju dela sredstava trebalo bi da doprinesu završetak procesa restrukturiranja društvenih preduzeća, rešavanje pitanja neefikasnih javnih preduzeća i stabilizacija finansijskog sektora . S druge strane, u ostalim delovima javnog sektora, poput obrazovanja i zdravstva, na osnovu sveobuhvatne analize potreba sprovešće se racionalizacija sa ciljem podizanja kvaliteta usluga koje država pruža . Kroz saradnju sa međunarodnim finansijskim institucijama, posebno potpisanim Sporazumom sa međunarodnim monetarnim fondom, Republika Srbija se obavezala na pružanje odgovarajuće zaštite ranjivim segmentima populacije uz zadržavanje postojećih rashoda za ove namene . 
Republika Srbija se u nacionalnim i međunarodnim dokumentima obavezala da će preuzeti obaveze i ciljeve definisane Programom reformi u oblasti zapošljavanja i socijalne politike. To potvrđuju Fiskalna strategija usvojena za 2015. godinu sa projekcijama za 2016. i 2017. godinu, Nacionalni program ekonomskih reformi za period od 2015. do 2017. godine, Sporazum sa Međunarodnim monetarnim fondom i niz usvojenih nacionalnih strategija razvoja. 
Republika Srbija je u periodu od 2008-2013. godine iskoristila 1.907,45 miliona evra međunarodne razvojne pomoći za sektor ljudskih resursa i društvenog razvoja, u koje se ubrajaju socijalna politika, rad i zapošljavanje, obrazovanje i zdravstvo . Osnovu planiranja i programiranja ove pomoći su činile resorne strategije i strateški dokumenti donatora (Evropske unije, bilateralnih i multilateralnih donatora).
U narednom periodu, kao osnova planiranja međunarodne razvojne pomoći usvojen je dokument Nacionalni prioriteti za međunarodnu pomoć (NAD) za period 2014-2017, sa projekcijama do 2020. godine . U cilju racionalizacije širokog spektra nacionalnih strateških ciljeva i usmeravanja međunarodne pomoći ka najbitnijim pitanjima, NAD-om su definisani pojedini prioriteti  koji u određenoj meri korespondiraju sa prioritetima sadržanim u Programu reforme politike zapošljavanja i socijalne politike. 
Argument u prilog ovom rešenju jeste i stav Evropske unije izražen u dokumentu Indikativni strateški dokument Evropske komisije za Republiku Srbiju – IPA II (2014-2020) , koji kao dva glavna očekivana rezultata podrške EU u sektoru obrazovanja, zapošljavanja i socijalnih politika navodi usklađenost propisa sa pravom EU i unapređen inkluzivni rast putem primene ESRP. Prema ovom dokumentu, za sektor obrazovanja, zapošljavanja i socijalnih politika očekivani iznos pomoći EU u periodu 2014-2020. godine iznosi 190 miliona evra, od čega 15 miliona u 2014, 40 u 2015, 20 u 2016, 27 u 2017. i 88 miliona u periodu 2018-2020. godine.
Pored toga, IPA Sektorskim planskim dokumentom za sektor društvenog razvoja 2015-2017. biće predviđena značajna podrška sprovođenju ESRP putem IPA sredstava, počev od 2015. godine. Na kraju, očekivano je da će učešće bilateralnih donatora u sprovođenju pojedinih mera biti značajno, a naročito se računa na donatore tradicionalno aktivne u ovom sektoru, poput Savezne Republike Nemačke, Kraljevine Švedske, Kraljevine Norveške, Švajcarske konfederacije, itd. 
Ukupna indikativna sredstva neophodna za sprovođenje Programa u periodu 2015-2020. iznose oko 700 miliona evra. Iznosi sredstava utvrđeni kao procena troškova sprovođenja pojedinačnih mera u skladu su sa Zakonom o budžetu RS za 2015. godinu, prioritetnim oblastima finansiranja za period 2015-2017. godine resornih ministarstava, kao i sa Fiskalnom strategijom za 2015. godinu sa projekcijama za 2016. i 2017. godinu. To znači da su za sprovođenje jednog dela mera utvrđenih ovim Programom sredstva već opredeljena u budžetu Republike Srbije za 2015. godinu u iznosu od 197 miliona evra. Ukupna procenjena budžetska sredstva za prve tri godine sprovođenja Programa iznose oko  500 miliona evra. Za drugu grupu mera sredstva su obezbeđena od Evropske unije kroz Instrument za pretpristupnu pomoć i to kroz programske cikluse 2012-2013. i IPA II kroz ciklus za 2014. godinu, a u toku je planiranje IPA ciklusa 2015-2017. Treći izvor obezbeđenih sredstava predstavljaju drugi međunarodni donatori i finansijske institucije među kojima su Svetska banka, Vlada Nemačke, Vlada Švajcarske, i dr. Osim ovoga, postoji i jedna grupa aktivnosti za čije sprovođenje će se izvor sredstva utvrditi tokom implementacije Programa. Identifikovana ugovorena donatorska sredstva koja će doprineti sprovođenju Programa u periodu 2015-2020. iznose gotovo 80 miliona evra, dok su neophodna dodatna sredstva procenjena na 120 miliona evra.  
Prilikom izrade procene troškova sprovođenja pojedinačnih mera u obzir su uzete aktivnosti koje su institucije Republike Srbije predvidele svojim budžetima i programskim aktivnostima u okviru njih. Za ove aktivnosti postojala je mogućnost budžetiranja. Aktivnosti koje su sastavni deo tekućih aktivnosti nadležnih institucija čiji iznos troškova nije bilo moguće proceniti označene su sa TA (tekuća aktivnost). Ove aktivnosti sprovešće se boljom i efikasnijom upotrebom sredstava u okviru budžeta nadležnih institucija. U cilju povećane efikasnosti, kako prilikom upotrebe sredstava, tako i prilikom sprovođenja mera predviđenih programom, neophodno je sprovesti sveobuhvatnu analizu procesa javnih nabavki. 

4.3. Praćenje sprovođenja i ostvarenog napretka Programa reformi politika zapošljavanja i socijalne politike (ESRP)
Za uspešno sprovođenje Programa reformi politika zapošljavanja i socijalne politike važan je dobro osmišljen i operativan sistem praćenja i evaluacije procesa njegovog sprovođenja. Osnov za uspostavljanje procesa praćenja i evaluacije sprovođenja ESRP:
•	Postojeći mehanizmi za praćenje, izveštavanje i evaluaciju koji funkcionišu unutar sistema Vlade Republike Srbije će u najvećoj meri biti upotrebljeni i za proces praćenja i izveštavanja u procesu sprovođenja Programa reformi politika zapošljavanja i socijalne politike. To se prevashodno odnosi na redovne godišnje i višegodišnje procese praćenja i izveštavanja Vlade Republike Srbije, uključujući i izveštavanje koje Vlada preduzima u procesu evropskih integracija (kao što su: priprema godišnjeg izveštaja o radu Vlade, Akcioni plan za sprovođenje Programa Vlade, prilog Vlade Republike Srbije za izradu Izveštaja o napretku, priprema nacionalnog izveštaja o socijalnom uključivanju i smanjenju siromaštva, sprovođenje analiza uticaja politika koje sprovode institucije). S tim u vezi, kalendar praćenja, izveštavanja i evaluacije za ESRP treba prilagoditi postojećem sistemu.
•	Praćenje i izveštavanje o sprovođenju i efektima mera ESRP koje budu finansirane iz pretpristupnog instrumenta (IPA II), realizovaće se kroz nacionalni sistem praćenja koji je uspostavljen na principu zajedničkih odbrora za praćenje između Evropske komisije i Republike Srbije. Ključni elementi sistema praćenja u indirektnom upravljanju instrumentom za pretpristupnu pomoć su odbori za praćenje (OP). Odbori za praćenje predstavljaju forum za diskusiju o sprovođenju pretpristupne pomoći od nivoa sektora, sve do nivoa celokupnog finansijskog instrumenta IPA. Sprovođenje IPA intervencija programirannih na bazi ESRP ciljeva i mera, biće praćeni i diskutovani u okviru odbora za prećenje za sektor Razvoj ljudskih resursa i društveni razvoj.
•	Proces praćenja primene ESRP treba da osigura sveobuhvatni pogled na različite aspekte primene i u proces praćenja treba da budu uključeni svi relevantni društveni akteri. Ovo podrazumeva uključivanje nadležnih institucija sa nacionalnog, pokrajinskog i lokalnog nivoa, ali i predstavnika socijalnih partnera. Na taj način će se osigurati sveobuhvatni proces praćenja i dati doprinos uspešnoj primeni ESRP. Uspeh ESRP u dobroj meri zavisi i od efikasnog i aktivnog uključenja civilnog društva, lokalnih zajednica i ugroženih grupa u proces primene i praćenja ESRP. 

4.3.1. Sistem praćenja, izveštavanja i evaluacije sprovođenja ESRP
Evropska komisija će pratiti primenu ESRP na godišnjem nivou kroz Izveštaj o napretku Srbije u procesu evropske integracije, koji se objavljuje oktobra svake godine. 
Vlada Srbije priprema Godišnji plan rada Vlade, koji se usvaja do kraja godine, kao i Izveštaj o radu Vlade koji se usvaja u drugom kvartalu godine. Koordinaciju između ministarstava i drugih tela Vlade po pitanju sprovođenja Godišnjeg plana rada Vlade i Godišnjeg izveštaja o radu Vlade vrši Generalni sekretarijat Vlade, dok Republički sekretarijat za javne politike sprovodi koordinaciju javnih politika. 
Kancelarija za evropske integracije svake godine u dva navrata (april i avgust) priprema priloge za Izveštaj o napretku, koji objedinjuju informacije o sprovođenju ključnih reformi u prethodnom periodu. 
Republički zavod za statistiku godišnje objavljuje podatke iz Ankete o prihodima i uslovima života. 
Vlada Srbije svake dve do tri godine priprema i usvaja i Nacionalni izveštaj o socijalnom uključivanju i smanjenju siromaštva koji obuhvata: pregled zakonskog, strateškog i institucionalnog okvira relevantnih za procese socijalnog uključivanja i smanjenja siromaštva, analizu trenutnog stanja u relevantnim oblastima, pregled realizovanih mera i programa, zaključke i osnovne pravce delovanja za naredni period. Priprema Izveštaja predstavlja zajedničku aktivnost resornih ministarstava i drugih organa izvršne vlasti, Narodne skupštine, lokalnih samouprava, organizacija civilnog društva, međunarodnih partnera, naučnih i istraživačkih institucija, socijalnih partnera i ekspertske zajednice.
Za uspešnu primenu ESRP važno je da se rade redovne evaluacije različitih mera i programa definisanih ESRP. Potrebno je načiniti i izbor oblasti i aktivnosti od posebnog interesa koje će se posebno, dubinski evaluirati u toku ili na kraju ciklusa primene ESRP, što će biti realizovano kroz mehanizme Republičkog sekretarijata za javne politike. Imajući u vidu angažovanje značajnih resursa za svaku pojedinačnu evaluaciju, potrebno je na bazi određenih kriterijuma izabrati prioritete u dinamici evaluacija pojedinih oblasti. Za ove aktivnosti je neophodna podrška EU i međunarodnih razvojnih partnera, kao i uključivanje lokalnih eksperata u proces evaluacije. 
Osnov za praćenje i ocenu programa je tabela ciljeva i mera (u nastavku teksta ovog poglavlja) u kojoj su navedeni ciljevi, mere, indikatori za praćenje, izvori provere/podataka, rok izvršenja, nadležne institucije, kao i procenjeni iznos novčanih sredstava potrebnih za sprovođenje mere.  
Sprovođenje programa će se pratiti na osnovu indikatora utvrđenih za svaku meru (gde je to moguće) i biće u nadležnosti institucije odgovorne za sprovođenje mere. Izveštaji o sprovođenju će se pripremati na godišnjem nivou i sadržaće ažurirane vrednosti indikatora kao i narativni izveštaj o ostvarenom napretku.
Međuresorna radna grupa , osnovana Odlukom Vlade RS u cilju izrade ESRP, biće odgovorna i za praćenje sprovođenja programa.  Celokupnim procesom izrade programa koordiniralo je Ministarstvo za rad, zapošljavanje, boračka i socijalna pitanja, uz stručnu podršku Tima za socijalno uključivanje i smanjenje siromaštva.
Kako bi se osiguralo aktivno učešće i drugih relevantnih partnera, na nacionalnom i lokalnom nivou, kao što su Stalna konferencija gradova i opština (SKGO), Sektorska radna grupa za razvoj ljudskih resursa i društveni razvoj (SEKO), Nacionalni konvent o Evropskoj uniji i druge organizacije civilnog društva, Vlada RS će pokrenuti Platformu za proces praćenja sprovođenja ESRP.Ova Platforma treba da unapredi dijalog i partnerske odnose između vladinog i nevladinog sektora u okviru šireg procesa reformi. Opšti cilj ove inicijative je uspostavljanje delotvornog dijaloga vladinih institucija, na nacionalnom i lokalnom nivou, sa organizacijama civilnog društva u vezi sa sprovođenjem ESRP. 
Stalna konferencija gradova i opština (SKGO) će, koristeći javno raspoložive podatke, kao i priloge i informacije dobijene od lokalnih samouprava, pratiti sprovođenje mera koje se nalaze u ingerenciji jedinica lokalnih samouprava, i izveštavati o napretku instituciju nadležnu za izveštavanje o aktivnostima i izazovima u sprovođenju preporuka ESRP na lokalnom nivou u narednom periodu.
 Svi pomenuti mehanizmi predstavljaju okvir za definisanje procesa praćenja,  izveštavanja i evaluacije sprovođenja Programa reformi politika zapošljavanja i socijalne politike.

4.3.2. Pokazatelji za praćenje sprovođenja ESRP
Osnovni skup ishodnih pokazatelja trebalo bi da omogući uvid u efekte primene programa ESRP, nivo i trend kretanja ključnih pokazatelja zapošljavanja, obrazovanja, socijalne zaštite, penzijskog sistema, zdravstva, kao i socijalne uključenosti i siromaštva. Pri definisanju osnovnog seta pokazatelja uzet je u obzir Zajednički okvir za ocenjivanje sprovođenja Strategije Evropa 2020, zatim Leaken pokazatelji koje zemlje članice EU prate i po kojima izveštavaju Evropsku komisiju, a za koje je Srbija u prethodnom periodu razvila sistem praćenja. U okviru za praćenje se nalaze i relevantni pokazatelji Strategije Jugoistočna Evropa 2020. Pored toga, za potrebe praćenja realizacije programa ESRP koristiće se i pojedini nacionalno specifični pokazatelji definisani u relevantnim strateškim dokumentima, kao i procesni pokazatelji koji se navode unutar pojedinačnih mera i programa. 
Ishodni pokazatelji vezani su za postizanje definisanih ciljeva Programa reformi politika zapošljavanja i socijalne politike. Procesni pokazatelji obuhvataju praćenje primene ESRP od početka pojedine aktivnosti, preko praćenja konkretnih reformskih tokova (npr. promene u zakonodavnoj sferi...) i praćenja sprovođenja konkretnih projekata i aktivnosti u sklopu programa ESRP, do postizanja neposrednih rezultata aktivnosti. 
Sistem za praćenje i procenu rezultata sprovođenja ESRP treba da obuhvati sve faze i rezultate u sprovođenju:
•	Praćenje efikasnosti sprovođenja definisanih aktivnosti u okviru ESRP;
•	Procena uspešnosti ostvarenja osnovnih i sektorskih ciljeva postavljenih ESRP;
•	Praćenje nivoa, trenda i profila osnovnih pokazatelja zapošljavanja i socijalne politike u cilju pravovremenog (u slučaju potrebe) redefinisanja pojedinih segmenata ESRP;
•	Omogućavanje učestvovanja svih zainteresovanih aktera u društvu u primeni ESRP;
•	Podsticanje institucionalne odgovornosti za rezultate tokom sprovođenja ESRP.
Na osnovu brojnih zahteva koje sistem pokazatelja treba da ispuni, kao i na osnovu brojnih sugestija relevantnih državnih institucija, civilnog društva, međunarodnih razvojnih partnera, kao i ostalih aktera, sugerisan je preliminarni set pokazatelja koji je priložen u Aneksu. 

4.3.3. Izvori podataka 
Kao osnovni izvori podataka za potrebe praćenja ESRP biće korišćeni relevantni administrativni podaci i redovna statistička istraživanja.
Anketa o prihodima i uslovima života (SILC) predstavlja značajno unapređenje statistike u oblasti životnog standarda i omogućava uporedivost podataka Republike Srbije i zemalja članica EU. Za sveobuhvatno razumevanje položaja najugroženijeg stanovništva koristi se i Anketa o potrošnji domaćinstava (u daljem tekstu: APD). Anketa o radnoj snazi (u daljem tekstu: ARS) daje uvid u osnovna kretanja na tržištu rada prema metodologiji Međunarodne organizacije rada, dok administrativne podatke o nezaposlenosti prati Nacionalna služba za zapošljavanje, koja poseduje i podatke o uključivanju lica u mere i programe aktivne politike zapošljavanja i efektu ovih mera na zapošljavanje lica. Nacionalna služba za zapošljavanje takođe, jednom godišnje priprema i izveštaje o potrebama poslodavaca za određenim zanimanjima i posebnim znanjima i veštinama. I na kraju, Vlada RS jednom godišnje usvaja izveštaje o realizaciji nacionalnih akcionih planova zapošljavanja kojim se završava godišnji ciklus planiranja i sprovođenja nacionalne politike zapošljavanja. Osim toga raspoloživi su i podaci iz vitalne statistike i statistike obrazovanja koje prikupljaju Republički zavod za statistiku (RZS) i Ministarstvo prosvete, nauke i tehnološkog razvoja, podaci statistike zdravstva koje prikuplja Institut za javno zdravlje Srbije „Dr Milan Jovanović Batut”, administrativni podaci Ministarstva za rad, zapošljavanje, boračka i socijalna pitanja i dr. 
Republički zavod za statistiku će kontinuirano izveštavati o pokazateljima relativnog siromaštva na osnovu podataka istraživanja SILC. Potrebno je istaći da RZS od 2010. godine ne izveštava o stanju apsolutnog siromaštva u zemlji. Za potrebe praćenja profila najugroženijih u zemlji, Tim za socijalno uključivanje i smanjenje siromaštva je, kao odgovor na nepostojanje zvaničnih podataka, sproveo nezavisno istraživanje o apsolutnom siromaštvu na osnovu podataka APD za period 2011-2013. godine. Pored toga, Svetska banka pruža kontinuiranu podršku Vladi Republike Srbije da dalje unapređuje instrumente za merenje siromaštva, što uključuje podršku daljem unapređivanju kvaliteta ARS, APD i pokušaj mapiranja siromaštva na lokalnom nivou, koristeći podatke iz Popisa (2011). 
Pokazatelji uslova života osetljivih društvenih grupa (Romi, osobe sa invaliditetom, izbegla i raseljena lica i dr.) i dalje nedostaju, budući da navedena anketna istraživanja zbog svojih metodoloških ograničenja nisu u mogućnosti da sa dovoljnom pouzdanošću omoguće zaključivanje o njima. Važno je napomenuti da je sa ovim ograničenjem suočena i evropska statistika i da se u te svrhe koriste posebno osmišljena istraživanja.  Osim toga, treba pomenuti i nezavisna istraživanja koja povremeno sprovode organizacije civilnog društva, a koja u značajnoj meri dopunjuju sistem za praćenje sprovođenja reformi politika zapošljavanja i socijalne politike. 
Podrška će biti pružena i u organizovanju redovnih participativnih istraživanja koja bi omogućila prikupljanje i sistematizovanje mišljenja pripadnika siromašnih kategorija stanovništva o primeni i rezultatima ESRP. Ova istraživanja ponudila bi i inovativne pravce razvoja i primene ESRP zasnovane na participaciji i mišljenju siromašnih.

 
5. ANEKS

5.1. Ključni ciljni targeti (Key strategic targets) za ESRP

Oblast	Indikator	Stanje 2014	Cilj 2020	Izvor

ZAPOŠLjAVANjE	Povećanje stope zaposlenosti (15-64)	49.6% 	> 60%	ARS
	Smanjenje stope nezaposlenosti (15-64)	19.7% 	< 15%	ARS
NEET	Mladi 15-24 godina starosti koji nisu zaposleni i nisu uključeni u obrazovanje ili obuku (NEET)	20% 	15%	ARS


OBRAZOVANjE	Manje osoba koje su rano prekinule školovanje
(Early school leaving)	15%	10%	Statistika obrazovanja/ RZS
	Procenat osoba 30-34 godine starosti sa visokim obrazovanjem (Tertiary education)	18%	38%	Statistika obrazovanja/ RZS
	Procenat odraslih 25-64 godine starosti koji su uključeni u neki od programa celoživotnog učenja	3.6%	7%	ARS



SOCIJALNO UKLjUČIVANjE	Smanjenje broja lica u riziku od siromaštva 	(1.829.570 lica)	18% lica manje u riziku od siromaštva 
(329,323 osoba)	SILK
	Adekvatnost socijalne pomoći
•	Udeo neto dohotka korisnika NSP u liniji rizika siromaštva za jednočlano domaćinstvo
•	Udeo neto dohotka korisnika NSP u liniji rizika siromaštva za domaćinstvo sa dvoje odraslih i dvoje dece	
57%

69%	
80%

80%	SILK 
Službeni glasnik/Rešenje o nominalnim iznosima socijalne pomoći

ZDRAVLjE	Smanjen broj osoba koji ocenjuju svoj zdravstveni status kao loš i veoma loš	22.9% (2013)	18%	SILK 
(EU28 – 9.9%/2013)
	Pristup zdravstvenoj zaštiti - Procenat osoba koja nisu zadovoljile potrebe za zdravstvenom zaštitom jer im je bila preskupa, predaleka ili su bili na listi čekanja 	8.7%	6%	SILK 
(EU28 – 3.6%/2013)

5.2. Objedinjena tabela ciljeva, mera, neophodnih sredstava  i indikatora za praćenje ESRP (u pratećem dokumentu)
